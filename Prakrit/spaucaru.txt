
    
    
Svayambhu: Paumacariu (Padmacarita)
    
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    




Svayambhu: Paumacariu (Padmacarita) [the Rama story in Apabhramsa]
Based on the ed. by Harivallabha Cunilala Bhayani: Paumacariu of 
Kaviraja Svayambhudeva (A Pre-tenth Century Puranic Epic in Apabhramsa).
Bombay : Bharatiya Vidya Bhavan 1953-1960 (Singhi Jain Series, 34-36)


Input by Eva De Clercq, Ghent (Belgium)





___________________________________________

REFERENCE SYSTEM:

Pc_n,n.n = Paumacariu_saṃdhi,kaḍavaka.stanza


NOTE:
The sequence of the five kaṇḍas (Skt.: kāṇḍa),
which has not been integrated into the stanza numbering,
runs as follows:

I.   Vijjāharakaṇḍaṃ  = Saṃdhis 1 -20
II.  Ujjhākaṇḍaṃ  = Saṃdhis 21 - 42
III. Sundarakaṇḍaṃ  = Saṃdhis 43 - 56
IV.  Jujjhakaṇḍaṃ  = Saṃdhis 57 - 77
V.   Uttarakaṇḍaṃ = Saṃdhis 78 - 90
___________________________________________


$ = separator of metric units

___________________________________________






THIS GRETIL TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.

Text converted to Unicode (UTF-8).
(This file is to be used with a UTF-8 font and your browser's VIEW configuration
set to UTF-8.)



description:multibyte sequence:
long a  ā   
long A  Ā   
long i  ī   
long I  Ī   
long u  ū   
long U  Ū   
vocalic r  ṛ  
vocalic R  Ṛ  
long vocalic r  ṝ  
vocalic l  ḷ  
vocalic L  Ḷ  
long vocalic l  ḹ  
velar n  ṅ  
velar N  Ṅ  
palatal n  ñ   
palatal N  Ñ   
retroflex t  ṭ  
retroflex T  Ṭ  
retroflex d  ḍ  
retroflex D  Ḍ  
retroflex n  ṇ  
retroflex N  Ṇ  
palatal s  ś   
palatal S  Ś   
retroflex s  ṣ  
retroflex S  Ṣ  
anusvara  ṃ  
visarga  ḥ  
long e  ē   
long o  ō   
l underbar  ḻ  
r underbar  ṟ  
n underbar  ṉ  
k underbar  ḵ  
t underbar  ṯ  



Unless indicated otherwise, accents have been dropped in order 
to facilitate word search.

For a comprehensive list of GRETIL encodings and formats see:
http://gretil.sub.uni-goettingen.de/gretil/gretdiac.pdf
and
http://gretil.sub.uni-goettingen.de/gretil/gretdias.pdf

For further information see:
http://gretil.sub.uni-goettingen.de/gretil.htm











kaïrāẏa-saẏambhueva-kiu


paümacariu


ṇamaha ṇava-kamala-komala-maṇahara-vara-vahala-kanti-sohillaṃ
   usahassa  pāẏa-kamalaṃ sa-surāsura-vandiẏaṃ sirasā
dīhara-samāsa-ṇālaṃ sadda-dalaṃ attha-kesarugghaviẏaṃ
   vuha-mahuẏara-pīẏa-rasaṃ saẏambhu-kavvuppalaṃ jaẏaü


pahilaü jaẏakārĕvi parama-muṇi  $  muṇi-vaẏaṇĕ jāhã siddhanta-jhuṇi
jhuṇi jāhã aṇiṭṭhiẏa rattidiṇu  $  jiṇu hiẏaĕ ṇa phiṭṭaï ekku khaṇu
khaṇu khaṇu vi jāhã ṇa vicalaï maṇu  $  maṇu maggaï jāhã mokkha-gamaṇu
gamaṇu vi jahĩ ṇaü jammaṇu maraṇu
maraṇu vi kaha hoi muṇīvarahã  $  muṇivara je laggā jiṇavarahã
jiṇavara jeṃ līẏa māṇa parahŏ (?)  $  paru keva ḍhukku jeṃ pariẏaṇahŏ
pariẏaṇu maṇĕ maṇṇiu jehĩ tiṇu  $  tiṇa-samaü ṇāhĩ lahu ṇaraẏa-riṇu
riṇu kema hoi bhava-bhaẏa-rahiẏa  $  bhava-rahiẏa dhamma-saṃjama-sahiẏa

ghattā:

je kāẏa-vāẏa-maṇĕ ṇicchiriẏa  $  (je) kāma-koha-duṇṇaẏa-tariẏa
    te ekka-maṇeṇa sa ẏaṃ bhu ĕṇa  $  vandiẏa guru paramāẏariẏa



________________________________________________________________________

*************************  I. vijjāharakaṇḍaṃ  *************************
________________________________________________________________________




----------  [1. paḍhamo saṃdhi]  ----------


tihuaṇalaggaṇa-khambhu guru  $  parameṭṭhi ṇaveppiṇu
puṇu ārambhiẏa rāmakaha  $  ārisu joeppiṇu


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 1:


paṇaveppiṇu āi-bhaḍārāhŏ  $  saṃsāra-samudduttārāhŏ
paṇaveppiṇu ajiẏa-jiṇesarahŏ  $  dujjaẏa-kandappa-dappa-harahŏ
paṇaveppiṇu saṃbhavasāmiẏahŏ  $  taïlokka-sihara-pura-gāmiẏahŏ
paṇaveppiṇu ahiṇandaṇa-jiṇahŏ  $  kammaṭṭha-duṭṭha-riu-ṇijjiṇahŏ
paṇavevi sumaï-titthaṅkarahŏ  $  vaẏa-pañca-mahāduddhara-dharahŏ
paṇaveppiṇu paümappaha-jiṇahŏ  $  sohiẏa-bhava-lakkha-dukkha-riṇahŏ
paṇaveppiṇu suravara-sārāhŏ  $  jiṇavarahŏ supāsa-bhaḍārāhŏ
paṇaveppiṇu candappaha-guruhŏ  $  bhaviẏāẏaṇa-saüṇa-kappataruhŏ
paṇaveppiṇu pupphaẏanta-muṇihĕ  $  surabhavaṇucchaliẏa-divva-jhuṇihĕ
paṇaveppiṇu sīẏala-puṅgamahŏ  $  kallāṇa-jhāṇa-ṇāṇuggamahŏ
paṇaveppiṇu seẏaṃsāhivahŏ  $  accanta-mahanta-patta-sivahŏ
paṇaveppiṇu vāsupujja-muṇihĕ  $  vipphuriẏa-ṇāṇa-cūḍāmaṇihĕ
paṇaveppiṇu vimala-mahārisihĕ  $  saṃdarisiẏa-paramāgama-disihĕ
paṇaveppiṇu maṅgalagārāhŏ  $  sāṇantahŏ dhamma-bhaḍārāhŏ
paṇaveppiṇu santi-kunthu-arahã  $  tiṇṇa mi tihuaṇa-paramesarahã
paṇavevi malli-titthaṅkarahŏ  $  taïlokka-mahārisi-kulaharahŏ
paṇaveppiṇu muṇi-suvvaẏa-jiṇahŏ  $  devāsura-diṇṇa-paẏāhiṇahŏ
paṇaveppiṇu ṇami-ṇemīsarahã  $  puṇu pāsa-vīra-titthaṅkarahã

ghattā:

iẏa caüvīsa vi parama-jiṇa  $  paṇaveppiṇu bhāveṃ
     puṇu appāṇaü pāẏaḍami  $  rāmāẏaṇa-kāveṃ


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 2:


vaddhamāṇa-muha-kuhara-viṇiggaẏa  $  rāmakahā-ṇaï eha kamāgaẏa
akkhara-vāsa-jaloha-maṇohara  $  su-alaṅkāra-chanda-macchohara
dīha-samāsa-pavāhāvaṅkiẏa  $  sakkaẏa-pāẏaẏa-puliṇālaṅkiẏa
desībhāsā-ubhaẏa-taḍujjala  $  kavi-dukkara-ghaṇa-sadda-silāẏala
attha-vahala-kallolā-ṇiṭṭhiẏa  $  āsāsaẏa-samatūha-pariṭṭhiẏa
eha rāmakaha-sari sohantī  $  gaṇahara-devahĩ diṭṭha vahantī
pacchaï indabhūi-āẏarieṃ  $  puṇu dhammeṇa guṇālaṇkarieṃ
puṇu pahaveṃ saṃsārārāeṃ  $  kittihareṇa aṇuttaravāeṃ
puṇu raviseṇāẏariẏa-pasāeṃ  $  vuddhiĕ avagāhiẏa kaïrāeṃ
paümiṇi-jaṇaṇi-gabbha-saṃbhūeṃ  $  māruẏaeva-rūva-aṇurāeṃ
aï-taṇueṇa paīhara-gatteṃ  $  chivvara-ṇāseṃ pavirala-danteṃ

ghattā:

ṇimmala-puṇṇa-pavitta-kaha-  $  kittaṇu āḍhappaï
      jeṇa samāṇijjantaĕṇa  $  thira kitti viḍhappaï


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 3:


vuhaẏaṇa saẏambhu paĩ viṇṇavaï  $  maĩ sarisaü aṇṇu ṇāhĩ kukaï
vāẏaraṇu kaẏāvi ṇa jāṇiẏaü  $  ṇaü vitti-suttu vakkhāṇiẏaü
ṇaü paccāhārahŏ tatti kiẏa  $  ṇaü saṃdhihĕ uppari vuddhi thiẏa
ṇaü ṇisuaü satta vihattiẏaü  $  chavvihaü samāsa-paüttiẏaü
chakkāraẏa dasa laẏāra ṇa suẏa  $  vīsovasagga paccaẏa vahuẏa
ṇa valāvala dhāu ṇivāẏa-gaṇu  $  ṇaü liṅgu uṇāi vakku vaẏaṇu
ṇaü ṇisuṇiu pañca-mahāẏa-kavvu (?)  $  ṇaü bharahu geu lakkhaṇu vi savvu
ṇaü vujjhiu piṅgala-patthāru  $  ṇaü bhammaha-daṇḍi-alaṅkāru
vavasāu to vi ṇaü pariharami  $  vari raḍḍāvaddhu kavvu karami
sāmaṇṇa bhāsa chuḍu sāvaḍaü  $  chuḍu āgama-jutti kā vi ghaḍaü
chuḍu hontu suhāsiẏa-vaẏaṇāĩ  $  gāmilla-bhāsa-pariharaṇāĩ
ĕhu sajjaṇa-loẏahŏ kiu viṇaü  $  jaṃ avuhu padarisiu appaṇaü
jaï ema virūsaï ko vi khalu  $  tahŏ hatthutthalliu leu chalu

ghattā:
pisuṇeṃ kiṃ abbhatthiĕṇa  $  jasu ko vi ṇa ruccaï
     kiṃ chaṇa-candu mahāgahĕṇa  $  kampantu vi muccaï


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 4:


avahatthĕvi khalaẏaṇu ṇiravasesu  $  pahilaü ṇiru vaṇṇami magahadesu
jahĩ pakka-kalamĕ kamaliṇi ṇisaṇṇa  $  alahanta taraṇi thera va visaṇṇa
jahĩ suẏa-pantiu supariṭṭhiẏāu  $  ṇaṃ vaṇasiri-maragaẏa-kaṇṭhiẏāu
jahĩ ucchu-vaṇaĩ pavaṇāhaẏāĩ  $  kampanti va pīlaṇa-bhaẏa-gaẏāĩ
jahĩ ṇandaṇavaṇaĩ maṇoharāĩ  $  ṇaccanti va cala-pallava-karāĩ
jahĩ phāḍima-vaẏaṇaĩ dāḍimāĩ  $  ṇajjanti tāĩ ṇaṃ kaï-muhāĩ
jahĩ mahuẏara-pantiu sundarāu  $  keẏaï-kesara-raẏa-dhūsarāu
jahĩ dakkhā-maṇḍava pariẏalanti  $  puṇu panthiẏa rasa-salilaĩ piẏanti

ghattā:

tahĩ taṃ paṭṭaṇu rāẏagihu  $  dhaṇa-kaṇaẏa-samiddhaü
    ṇaṃ pihiviĕ ṇava-jovvaṇaĕ  $  sirĕ seharu āiddhaü


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 5:


caü-goura-caü-pāẏāra-vantu  $  hasaï va muttāhala-dhavala-dantu
ṇaccaï va maruddhuẏa-dhaẏa-karaggu  $  dharaï va ṇivaḍantaü gaẏaṇa-maggu
sūlagga-bhiṇṇa-devaüla-siharu  $  kaṇaï va pārāvaẏa-sadda-gahiru
ghummaï va gaĕhĩ maẏa-bhimbhalehĩ  $  uḍḍaï va turaṅgahĩ cañcalehĩ
ṇhāi va sasikanta-jaloharehĩ  $  paṇavaï va hāra-mehala-bharehĩ
pakkhalaï va ṇeura-ṇiẏalaehĩ  $  vipphuraï va kuṇḍala-juẏalaehĩ
kilikilaï va savvajaṇucchaveṇa  $  gajjaï va murava-bherī-raveṇa
gāẏaï vālāviṇi-mucchaṇehĩ  $  puravaï va dhaṇṇa-dhaṇa-kañcaṇehĩ

ghattā:

ṇivaḍiẏa-paṇṇĕhĩ phopphalĕhĩ  $  chuha-cuṇṇāsaṅgeṃ
    jaṇa-calaṇagga-vimaddiĕṇa  $  mahi raṅgiẏa raṅgeṃ


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 6:


tahĩ seṇiu ṇāmeṃ ṇaẏa-ṇivāsu  $  uvamijjaï ṇaravaï kavaṇu tāsu
kiṃ tiṇaẏaṇu ṇaṃ ṇaṃ visama-cakkhu  $  kiṃ sasaharu ṇaṃ ṇaṃ ekka-pakkhu
kiṃ diṇaẏaru ṇaṃ ṇaṃ dahaṇa-sīlu  $  kiṃ hari ṇaṃ ṇaṃ kama-muaṇa-līlu
kiṃ kuñjaru ṇaṃ ṇaṃ ṇicca-mattu  $  kiṃ giri ṇaṃ ṇaṃ vavasāẏa-cattu
kiṃ sāẏaru ṇaṃ ṇaṃ khāra-ṇīru  $  kiṃ vammahu ṇaṃ ṇaṃ haẏa-sarīru
kiṃ phaṇivaï ṇaṃ ṇaṃ kūra-bhāu  $  kiṃ māruu ṇaṃ ṇaṃ cala-sahāu
kiṃ mahumahu ṇaṃ ṇaṃ kuḍila-vakku  $  kiṃ suravaï ṇaṃ ṇaṃ sahasa-akkhu
aṇuharaï puṇu vi jaï so jjĕ tāsu  $  vāmaddhu va dāhiṇa-addhu jāsu

ghattā:

tāva surāsura-vāhaṇĕhĩ  $  gaẏaṇaṅgaṇu chāiu
    vīra-jiṇindahŏ samasaraṇu  $  viulaïri parāiu


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 7:


paramesaru pacchima-jiṇavarindu  $  calaṇaggeṃ cāliẏa-mahiharindu
ṇāṇujjalu caü-kallāṇa-piṇḍu  $  caü-kamma-ḍahaṇu kali-kāla-daṇḍu
caütīsātisaẏa-visuddha-gattu  $  bhuvaṇattaẏa-vallahu dhavala-chattu
paṇṇāraha-kamalāẏatta-pāu  $  allalla-phulla-maṇḍava-sahāu
caüsaṭṭhi-cāmaruddhūamāṇu  $  caü-suraṇikāẏa-saṃthuvvamāṇu
thiu viula-mahīharĕ vaddhamāṇu  $  samasaraṇu vi jasu joẏaṇa-pamāṇu
pāẏāra tiṇṇi caü gourāĩ  $  vāraha gaṇa vāraha mandirāĩ
ubbhiẏa caü māṇava-thambha jāma  $  turamāṇeṃ keṇa vi ṇarĕṇa tāma

ghattā:

calaṇa ṇaveppiṇu viṇṇaviu  $  seṇiu maharāo
    "jaṃ jhāẏahi jaṃ saṃbharahi  $  so jaga-guru āo"


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 8:


jaṇa-vaẏaṇaĩ kaṇṇuppalikarevi  $  siṃhāsaṇa-siharahŏ oẏarevi
gaü paẏaĩ satta romañciẏaṅgu  $  puṇu mahiẏalĕ ṇāviu uttamaṅgu
devāviẏa lahu āṇanda-bheri  $  tharahariẏa vasundhari jaga-jaṇeri
sa-kalattu sa-puttu sa-piṇḍavāsu  $  sa-pariẏaṇu sa-sāhaṇu saṭṭahāsu
gaü vandaṇa-hattiĕ jiṇavarāsu  $  āsaṇṇīhūu mahīharāsu
samasaraṇu diṭṭhu harisiẏa-maṇeṇa  $  pariveḍhiu vāraha-viha-gaṇeṇa
pahilaĕ koṭṭhaĕ risi-saṃghu diṭṭhu  $  vīẏaĕ kappaṅgaṇa-jaṇu ṇiviṭṭhu
taïẏaĕ ajjiẏa-gaṇu sāṇurāu  $  caüthaĕ joisa-vara-accharāu
pañcamĕ vintariu suhāsiṇīu  $  chaṭṭhaĕ puṇu bhavaṇa-ṇivāsiṇīu
sattamĕ bhāvaṇa givvāṇa sāva  $  aṭṭhamĕ vintara saṃsuddha-bhāva
ṇavamaĕ joisa ṇamiuttamaṅgu  $  dahamaĕ kappāmara pulaïẏaṅgu
eẏārahamaĕ ṇaravara ṇiviṭṭha  $  vārahamaĕ tiriẏa ṇamanta diṭṭha

ghattā:

diṭṭhu bhaḍāraü vīra-jiṇu  $  siṃhāsaṇa-saṃṭhiu
     tihuvaṇa-matthaĕ suha-ṇilaĕ  $  ṇaṃ mokkhu pariṭṭhiu


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 9:


sira-siharĕ caḍāviẏa-karaẏalaggu  $  magahāhiu puṇu vandaṇahã laggu
" jaẏa ṇāha savva-devāhideva  $  kiẏa-ṇāga-ṇarinda-surinda-seva
jaẏa tihuvaṇa-sāmiẏa tiviha-chatta  $  aṭṭhaviha-parama-guṇa-riddhi-patta
jaẏa kevala-ṇāṇubbhiṇṇa-deha  $  vammaha-ṇimmahaṇa paṇaṭṭha-ṇeha
jaẏa jāi-jarā-maraṇāri-cheẏa  $  vattīsa-surinda-kiẏāhiseẏa
jaẏa parama parampara vīẏarāẏa  $  sura-maüḍa-koḍi-maṇi-ghiṭṭha-pāẏa
jaẏa savva-jīva-kāruṇṇa-bhāva  $  akkhaẏa aṇanta ṇahaẏala-sahāva"
paṇaveppiṇu jiṇu taggaẏa-maṇeṇa  $  puṇu pucchiu gottamasāmi teṇa

ghattā:

"paramesara para-sāsaṇĕhĩ  $  suvvaï vivarerī
    kahĕ jiṇa-sāsaṇĕ kema thiẏa  $  kaha rāhava-kerī


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 10:


jagĕ loĕhĩ ḍhakkarivantaehĩ  $  uppāiu bhantiu bhantaehĩ
jaï kummeṃ dhariẏaü dharaṇi-vīḍhu  $  to kummu paḍantaü keṇa gīḍhu
jaï rāmahŏ tihuaṇu uvarĕ māi  $  to rāvaṇu kahĩ tiẏa levi jāi


aṇṇu vi kharadūsaṇa-samarĕ deva  $  pahu jujjhaï sujjhaï bhiccu keṃva
kiha tiẏamaï-kāraṇĕ kavivareṇa  $  ghāijjaï vāli sahoẏareṇa
kiha vāṇara girivara uvvahanti  $  vandhĕvi maẏaraharu samuttaranti
kiha rāvaṇu daha-muhu vīsa-hatthu  $  amarāhiva-bhuva-vandhaṇa-samatthu
varisaddhu suaï kiha kumbhaẏaṇṇu  $  mahisā-koḍihi mi ṇa dhāi aṇṇu

ghattā:

jeṃ parisesiu dahavaẏaṇu  $  para-ṇārīhĩ samaṇu
    so mandovari jaṇaṇi-sama  $  kiha lei vihīsaṇu"


_______________________________________________________________

START
PAUMACARIU, Kaṇḍa I, Saṃdhi 1, Kaḍavaka 11:


taṃ ṇisuṇĕvi vuccaï gaṇahareṇa  $  suṇĕ seṇiẏa kiṃ vahu-vitthareṇa
pahilaü āẏāsu aṇantu sāu  $  ṇiravekkhu ṇirañjaṇu palaẏa-bhāu
taïlokku pariṭṭhiu majjhĕ tāsu  $  caüdaha rajjuẏa āẏāmu jāsu
tetthu vi jhallari-majjhāṇumāṇu  $  thiu tiriẏa-lou rajjuẏa-pamāṇu
tahĩ jamvūdīu mahā-pahāṇu  $  vittharĕṇa lakkhu joẏaṇa-pamāṇu
caü-khetta-caüddaha-sari-ṇivāsu  $  chavviha-kulapavvaẏa-taḍa-paẏāsu
tāsu vi abbhantarĕ kaṇaẏa-selu  $  ṇavaṇavaï uvarĕ sahasekka-mūlu
tahŏ dāhiṇa-bhāeṃ bharahu thakku  $  chakkhaṇḍālaṅkiu ekka-cakku


ghattā:

tahĩ osappiṇi-kālĕ gaĕ  $  kappaẏarucchaṇṇā
   caüdaha-raẏaṇavisesa jiha  $  kulaẏara uppaṇṇā


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 12:


pahilaü pahu paḍisui suẏavantaü  $  vīẏaü sammaï sammaïvantaü
taïẏaü khemaṅkaru khemaṅkaru  $  caüthaü khemandharu raṇĕ duddharu
pañcamu sīmaṅkaru dīhara-karu  $  chaṭṭhaü sīmandharu dharaṇīdharu
sattamu cāru-cakkhu cakkhubbhaü  $  tāsu kālĕ uppajjaï vimbhaü
sahasā canda-divāẏara-daṃsaṇĕ  $  saẏalu vi jaṇu āsaṅkiu ṇiẏa-maṇĕ
"ahŏ paramesara kulaẏara-sārā  $  kouhallu mahu eu bhaḍārā"
taṃ ṇisuṇevi ṇarāhiu ghosaï  $  "kamma-bhūmi laï evahĩ hosaï
puvva-videhĕ tiloāṇandeṃ  $  kahiu āsi mahu parama-jiṇindeṃ

ghattā:

ṇava-sañjhāruṇa-pallavahŏ  $  tārāẏaṇa-pupphahŏ
    āẏaĩ canda-sūra-phalaĩ  $  avasappiṇi-rukkhahŏ"


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 13:


puṇu jāu jasumbhaü atula-thāmu  $  puṇu vimalavāhaṇucchaliẏa-ṇāmu
puṇu sāhicandu candāhi jāu  $  marueu paseṇaï ṇāhirāu
tahŏ ṇāhihĕ pacchima-kulaẏarāsu  $  maruevi saī va purandarāsu
candahŏ rohiṇi va maṇohirāma  $  kandappahŏ raï va pasaṇṇa-ṇāma
sā ṇiralaṅkāra ji cāru-gatta  $  āharaṇa-riddhi para bhāra-metta
tahĕ ṇiẏa-lāvaṇṇu jĕ diṇṇa-sohu  $  malu kevalu para kuṅkuma-rasohu
pāseẏa-phuliṅgāvali jĕ cāru  $  para garuẏaü mottiẏa-hāru bhāru
loẏaṇa ji sahāveṃ dala-visāla  $  āḍamvaru para kandoṭṭa-māla

ghattā:

kamalāsāĕ bhamantaĕṇa  $  ali-valaeṃ mandeṃ
    muhalīhūẏaü kama-juẏalu  $  kiṃ ṇeura-saddeṃ


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 14:


to etthantarĕ māṇava-veseṃ  $  āiu deviu indāeseṃ
sasi-vaẏaṇiu kandoṭṭa-dalacchiu  $  kitti-vuddhi-siri-hiri-dihi-lacchiu
sapparivāraü ḍhukkaü tettahĕ  $  sā maruevi bhaḍārī jettahĕ
kā vi viṇou kiṃ pi uppāẏaï  $  paḍhaï paṇaccaï gāẏaï vāẏaï
kā vi dei tamvolu sa-hattheṃ  $  savvāharaṇu kā vi sahũ vattheṃ
pāḍaï kā vi camaru kama dhovaï  $  kā vi samujjalu dappaṇu ḍhovaï
ukkhaẏa-khagga kā vi parirakkhaï  $  kā vi kiṃ pi akkhāṇaü akkhaï
kā vi jakkhakaddamĕṇa pasāhaï  $  kā vi sarīru tāhĕ saṃvāhaï

ghattā:

vara-pallaṅkĕ pasuttiẏaĕ  $  suviṇāvali diṭṭhī
    tīsa pakkha pahu-paṅgaṇaĕ  $  vasuhāra variṭṭhī


_______________________________________________________________


START
PAUMACARIU, Kaṇḍa I, Saṃdhi 1, Kaḍavaka 15:


dīsaï maẏagalu maẏa-gilla-gaṇḍu  $  dīsaï vasahukkhaẏa-kamala-saṇḍu
dīsaï pañcamuhu paīharacchi  $  dīsaï ṇava-kamalārūḍha lacchi
dīsaï gandhukkaḍa-kusuma-dāmu  $  dīsaï chaṇa-ẏandu maṇohirāmu
dīsaï diṇaẏaru kara-pajjalantu  $  dīsaï jhasa-juẏalu paribbhamantu
dīsaï jala-maṅgala-kalasu vaṇṇu  $  dīsaï kamalāẏaru kamala-chaṇṇu
dīsaï jalaṇihi gajjiẏa-jalohu  $  dīsaï siṃhāsaṇu diṇṇa-sohu
dīsaï vimāṇu ghaṇṭāli-muhalu  $  dīsaï ṇāgālaü savvu dhavalu
dīsaï maṇi-ṇiẏaru paripphurantu  $  dīsaï dhūmaddhaü dhagadhagantu

ghattā:

iẏa suviṇāvali sundariĕ  $  marudeviĕ dīsaï
   gampiṇu ṇāhi-ṇarāhivahŏ  $  suvihāṇaĕ sīsaï


_______________________________________________________________

START
PAUMACARIU, Kaṇḍa I, Saṃdhi 1, Kaḍavaka 16:


teṇa vi vihaseviṇu ema vuttu  $  "taü hosaï tihuaṇa-tilaü puttu
jasu meru-mahāgiri ṇhavaṇavīḍhu  $  ṇaha-maṇḍaü mahihara-khambha-gīḍhu
jasu maṅgala-kalasa mahā-samudda  $  majjaṇaẏa-kālĕ vattīsa-inda"
tahŏ divasahŏ laggĕvi addhu varisu  $  givvāṇa pavarisiẏa raẏaṇa-varisu
lahu ṇāhi-ṇarindahŏ taṇaẏa-gehu  $  avaïṇṇu bhaḍāraü ṇāṇa-dehu
thiu gabbhabbhintarĕ jiṇavarindu  $  ṇava-ṇaliṇi-pattĕ ṇaṃ salila-vindu
vasuhāra pavarisiẏa puṇu vi tāma  $  aṇṇu vi aṭṭhāraha pakkha jāma
jiṇa-sūru samuṭṭhiu teẏa-piṇḍu  $  vohantu bhavva-jaṇa-kamala-saṇḍu

ghattā:

mohandhāra-viṇāsaẏaru  $  kevala-kiraṇāẏaru
    uiu bhaḍāraü risaha-jiṇu  $  sa ĩ bhu vaṇa-divāẏaru


iẏa ettha paümacarie  $  dhaṇañjaẏāsiẏa-saẏambhueva-kae
      "jiṇa-jammuppatti" imaṃ  $  paḍhamaṃ ciẏa sāhiẏaṃ pavvaṃ


----------  [2. viīo saṃdhi]  ----------


jaga-guru puṇṇa-pavittu  $  taïlokkahŏ maṅgalagāraü
sahasā ṇevi surehĩ  $  meruhĩ ahisittu bhaḍāraü


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 1:


uppaṇṇaĕ tihuaṇa-paramesarĕ  $  aṭṭhottara-sahāsa-lakkhaṇa-dharĕ
bhāvaṇa-bhavaṇĕhĩ saṅkha pavajjiẏa  $  ṇaṃ ṇava-pāusĕ ṇava ghaṇa gajjiẏa
vintara-bhavaṇĕhĩ paḍaha-sahāsaĩ  $  dasa-disivaha-ṇiggaẏa-ṇigghosaĩ
joisa-bhavaṇantarĕhĩ ahiṭṭhiẏa  $  bhīsaṇa-sīhaṇiṇāẏa samuṭṭhiẏa
kappāmara-bhavaṇahĩ jaẏa-ghaṇṭaü  $  saĩ ji garua-ṭaṅkāra-visaṭṭaü
āsaṇa-kampu jāu amarindahŏ  $  jāṇĕvi jammuppatti jiṇindahŏ
caḍiu turantu sakku aïrāvaĕ  $  kaṇṇa-camara-uḍḍāviẏa-chappaĕ
meru-sihari-saṇṇiha-kumbha-tthalĕ  $  maẏa-sari-sotta-sitta-gaṇḍa-tthalĕ

ghattā:

suravaï dasa-saẏa-ṇettu  $  rehaï ārūḍhaü gaẏavarĕ
    vihasiẏa-komala-kamalu  $  kamalāẏaru ṇāĩ mahīharĕ


_______________________________________________________________

START
PAUMACARIU, Kaṇḍa I, Saṃdhi 2, Kaḍavaka 2:


amara-rāu saṃcalliu jāvĕhĩ  $  dhaṇaeṃ kiu kañcaṇamaü tāvĕhĩ
paṭṭaṇu caü-goura-saṃpuṇṇaü  $  sattahĩ pāẏārehĩ ravaṇṇaü
dīhiẏa-maḍha-vihāra-devaülĕhĩ  $  sara-pokkhariṇi-talāĕhĩ viulĕhĩ
kacchārāma-sīma-ujjāṇĕhĩ  $  kañcaṇa-toraṇehĩ apamāṇĕhĩ
lahu sakkeẏa-ṇaẏari kiẏa jakkheṃ  $  pariẏañciẏa ti-vāra sahasakkheṃ
pīṇa-paoharāĕ sasi-somaĕ  $  inda-mahāeviĕ paülomaĕ
savva-jaṇahŏ uvasovaṇi deppiṇu  $  aggaĕ māẏā-vālu thaveppiṇu
ṇiu tihuaṇa-paramesaru tettahĕ  $  sapparivāru purandaru jettahĕ

ghattā:

jhatti surehĩ vimukka  $  caraṇovari diṭṭhi visālā
    bhattiĕ accaṇa-joggu  $  ṇāvaï ṇīluppala-mālā


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 3:


vāla-kamala-dala-komala-vāhaü  $  aṅkĕ caḍāviu tihuaṇa-ṇāhaü
suravaïṇā 'ruṇa-vāla-divāẏaru  $  saṃcāliu taṃ meru-mahīharu
sattahĩ joẏaṇa-saẏahĩ tahiṃtiu  $  saṇṇavaïhĩ tārāẏaṇa-pantiu
uppari dasa-joẏaṇĕhĩ divāẏaru  $  puṇu asīhĩ lakkhijjaï sasaharu
puṇu caūhĩ ṇakkhattahã pantiu  $  vuha-maṇḍalu vi caūhĩ tahiṃtiu
asura-manti tihĩ tihĩ saṃvaccharu  $  tihĩ aṅgāraü tihĩ ji saṇiccharu
aṭṭhāṇavaï sahāsa kameppiṇu  $  aṇṇu vi joẏaṇa-saü laṅgheppiṇu
paṇḍu-silovari suravara-sāraü  $  lahu siṃhāsaṇĕ ṭhaviu bhaḍāraü

ghattā:

ṇāvaï sirĕṇa laevi  $  mandaru darisāvaï loẏahŏ
    "ehaü tihuaṇa-ṇāhu  $  kiṃ hoi ṇa hoi va joẏahŏ"


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 4:


ṇhavaṇārambha-bheri apphāliẏa  $  paḍahā 'mara-kiṅkara-kara-tāḍiẏa
pūriẏa dhavala saṅkha kiu kalaẏalu  $  kehi mi ghosiu caüvihu maṅgalu
kehi mi āḍhattaĩ geẏāi mi  $  saragaẏa-paẏagaẏa-tālagaẏāi mi
kehi mi vāiu vajju maṇoharu  $  vāraha-tālaü solaha-akkharu
kehi mi uvvelliu bharahuttaü  $  ṇava-rasa-aṭṭha-bhāva-saṃjuttaü
kehi mi ubbhiẏāĩ dhaẏa-cindhaĩ  $  kehi mi guru-thottaĩ pāraddhaĩ
kehi mi laïẏaü mālaï-mālaü  $  parimala-vahalaü bhasala-vamālaü
kehi mi veṇu kehĩ vara-vīṇaü  $  kehi mi tisariẏāu sara-līṇaü

ghattā:

jaṃ pariẏāṇiu jehĩ  $  taṃ tehĩ savvu viṇṇāsiu
    tihuaṇa-sāmi bhaṇevi  $  ṇiẏa-ṇiẏa-viṇṇāṇu paẏāsiu


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 5:


pahilaü kalasu laïu amarindeṃ  $  vīẏaü huavaheṇa sāṇandeṃ
taïẏaü sarahaseṇa jamarāeṃ  $  caüthaü ṇeriẏa-deveṃ āeṃ
pañcamu varuṇeṃ samarĕ samattheṃ  $  chaṭṭhaü mārueṇa saĩ hattheṃ
sattamaü vi kuvera-ahihāṇeṃ  $  aṭṭhamu kalasu laïu īsāṇeṃ
ṇavamaü saṃbhāviu dharaṇindeṃ  $  dasamaü kalasu laïjjaï candeṃ
aṇṇa kalasa uccāiẏa aṇṇĕhĩ  $  lakkha-koḍi-akkhohaṇi-gaṇṇĕhĩ
suravara-velli achiṇṇa raeppiṇu  $  cattāri vi samudda laṅgheppiṇu
khīra-mahaṇṇavĕ khīru bhareppiṇu  $  aṇṇahŏ aṇṇu samappaï leppiṇu

ghattā:

ṇhāviu ema surehĩ  $  vahu-maṅgala-kalasĕhĩ jiṇavaru
    ṇaṃ ṇava-pāusa-kālĕ  $  mehĕhĩ ahisittu mahīharu


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 6:


maṅgala-kalasĕhĩ suravara-sāraü  $  jaẏa-jaẏa-saddeṃ ṇhaviu bhaḍāraü
to etthantarĕ haẏa-paḍivakkheṃ  $  geṇhĕvi vajja-sūi sahasakkheṃ
kaṇṇa-jualu jaga-ṇāhahŏ vijjhaï  $  kuṇḍala-jualu jhatti āijjhaï
seharu sīsĕ hāru vacchatthalĕ  $  karĕ kaṅkaṇu kaḍisuttaü kaḍiẏalĕ
tihuaṇa-tilaẏahŏ tilaü thavanteṃ  $  maṇĕ āsaṅkiu dasasaẏaṇetteṃ
puṇu āḍhatta jiṇindahŏ vandaṇa  $  "jaẏa tihuaṇa-guru ṇaẏaṇāṇandaṇa
jaẏa devāhideva paramappaẏa  $  jaẏa tiẏasinda-vinda-vandiẏa-paẏa
jaẏa ṇaha-maṇi-kiraṇoha-pasāraṇa  $  taruṇa-taraṇi-kara-ṇiẏara-ṇivāraṇa
jaẏa ṇamiehĩ ṇamiẏa paṇavijjahi  $  aruhu vuttu puṇu kahŏ uvamijjahi

ghattā:

jaga-guru puṇṇa-pavittu  $  tihuaṇahŏ maṇoraha-gārā
      bhavĕ bhavĕ amhahũ dejja  $  jiṇa guṇa-sampatti bhaḍārā"


_______________________________________________________________

START
PAUMACARIU, Kaṇḍa I, Saṃdhi 2, Kaḍavaka 7:


ṇāẏa-ṇarāmara-ṇaẏaṇāṇandahŏ  $  vandaṇa-hatti karantahŏ indahŏ
rūvāloẏaṇĕ rūvāsattaĩ  $  titti ṇa janti purandara-ṇettaĩ
jahĩ ṇivaḍiẏaĩ tahĩ jĕ paṅguttaĩ  $  duvvala-ḍhoraĩ paṅkĕ va khuttaĩ
vāmakaraṅguṭṭhaü ṇiddārĕvi  $  vālahŏ tetthu amiu saṃcārĕvi
puṇu vi paḍīvaü maẏaṇa-viẏāraü  $  gampi aüjjhahĕ thaviu bhaḍāraü
sūreṃ meru-giri va pariẏañciu  $  puṇu dasa-saẏa kara karĕvi paṇacciu
sālaṅkāru sa-doru sa-ṇeuru  $  saccharu sapparivāranteuru
jaṇaṇiĕ jaṃ ji diṭṭhu ahisittaü  $  risahu bhaṇĕvi puṇu risahu jĕ vuttaü

ghattā:

kālĕ galantaĕ ṇāhu  $  ṇiẏa-deha-riddhi pariẏaḍḍhaï
    vivarijjantu kaīhĩ  $  vāẏaraṇa-ganthu jiha vaḍḍhaï


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 8:


amara-kumārĕhĩ sahũ kīlantahŏ  $  puvvahũ vīsa lakkha laṅghantahŏ
ekka-divasĕ gaẏa paẏa kūvāreṃ  $  "deva deva mua bhukkhā-māreṃ
jāhã pasāeṃ amhe dhaṇṇā  $  te kappaẏaru savva ucchaṇṇā
evahĩ ko uvāu jīvevaĕ  $  bhoẏaṇĕ khāṇĕ pāṇĕ parihevaĕ"
taṃ ṇisuṇevi vaẏaṇu jaga-sāraü  $  saẏala-kalaü dakkhavaï bhaḍāraü
aṇṇahũ asi masi kisi vāṇijjaü  $  aṇṇahũ viviha-paẏāraü vijjaü
kaïhĩ diṇĕhĩ pariṇāviu deviu  $  ṇanda-suṇandāiu siẏa-seviu
saü puttahũ uppaṇṇu pahāṇahã  $  bharaha-vāhuvali-aṇuharamāṇahã

ghattā:

puvvahã lakkha tisaṭṭhi  $  gaẏa rajju karantahŏ jāvĕhĩ
    cintā maṇĕ uppaṇṇa  $  suravaï-maharāẏahŏ tāvĕhĩ


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 9:


tihuaṇa-jaṇa-maṇa-ṇaẏaṇa-piẏāraü  $  bhoẏāsattaü ṇiĕvi bhaḍāraü
maṇĕ cintāviu dasasaẏaloẏaṇu  $  "karami kiṃ pi vaïrāẏahŏ kāraṇu
jeṇa karaï suhi-satta-hiẏattaṇu  $  jeṇa pavattaï tittha-pavattaṇu
jeṇa sīlu vaü ṇiẏamu ṇa ṇāsaï  $  jeṇa ahiṃsā-dhammu paẏāsaï"
ema viẏappĕvi chaṇa-candāṇaṇa  $  puṇṇāusa kokkiẏa ṇīlañjaṇa
"tihuaṇa-guruhĕ jāhi olaggaĕ  $  ṇaṭṭārambhu padarisahi aggaĕ"
taṃ āesu lahĕvi gaẏa tettahĕ  $  thiu atthāṇĕ bhaḍāraü jettahĕ
pāujjiĕhĩ paüñjiu takkhaṇĕ  $  geu vajju jaṃ vuttaü lakkhaṇĕ

ghattā:

raṅgĕ païṭṭha turanti  $  kara-diṭṭhi-bhāva-rasa-rañjiẏa
    vibbhama-bhāva-vilāsa  $  darisantiĕ pāṇa visajjiẏa


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 10:


jaṃ ṇīlañjaṇa pāṇĕhĩ mukkī  $  jāẏa jiṇahŏ tā saṅka gurukkī
"dhiddhigatthu saṃsāru asāraü  $  aṇṇahŏ aṇṇu hoi kammāraü
aṇṇahŏ aṇṇu karaï bhiccattaṇu"  $  taṃ ji hūu vaïrāẏahŏ kāraṇu
loẏantiẏahĩ tāma paḍivohiu  $  "cāru deva jaṃ saĩ ummohiu
uvahihĩ ṇava-ṇava-koḍākoḍiu  $  ṇaṭṭhaü dhammu satthu parivāḍiu
ṇaṭṭhaĩ daṃsaṇa-ṇāṇa-carittaĩ  $  dāṇa-jhāṇa-saṃjama-sammattaĩ
pañca mahavvaẏa pañcāṇuvvaẏa  $  tiṇṇi guṇavvaẏa caü sikkhāvaẏa
ṇiẏama-sīla-uvavāsa-sahāsaĩ  $  paĩ honteṇa havantu asesaĩ"

ghattā:

tāma vimāṇārūḍha  $  caü-disu caü deva-ṇikāẏā
    "paĩ viṇu suṇṇaü mokkhu"  $  ṇaṃ jiṇa-hakkārā āẏā


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 11:


siviẏā-jāṇeṃ suravara-sāraü  $  jaẏa-jaẏa-saddeṃ caḍiu bhaḍāraü
devĕhĩ khandhu devi uccāiu  $  ṇiviseṃ taṃ siddhatthu parāiu
tahĩ uvavaṇĕ thovantaru thāĕvi  $  bharahahŏ rāẏa-lacchi karĕ lāĕvi
"ṇamaha parama-siddhāṇa" bhaṇanteṃ  $  kiu paẏāgĕ ṇikkhavaṇu turanteṃ
muṭṭhiu pañca bhareppiṇu laïẏaü  $  cāmīẏara-paḍalovarĕ thaviẏaü
geṇhĕvi jaṇa-maṇa-ṇaẏaṇāṇandeṃ  $  ghittiu khīra-samuddĕ surindeṃ


teṇa samāṇu saṇeheṃ laïẏā  $  rāẏahã caü sahāsa pavvaïẏā
parimiu sasi jiha gaha-saṃghāeṃ  $  addhu varisu thiu kāosāeṃ

ghattā:

pavaṇuddhuẏaü jaḍāu  $  risahahŏ rehanti visālaü
    sihihĕ valantahŏ ṇāĩ  $  dhūmāula-jālā-mālaü


_______________________________________________________________

START
PAUMACARIU, Kaṇḍa I, Saṃdhi 2, Kaḍavaka 12:


jiṇu aviulu avicalu vīsatthaü  $  thiu chammāsu palamviẏa-hatthaü
je ṇiva teṇa samaü pavvaïẏā  $  te dāruṇa-duvvāeṃ laïẏā
sīuṇhĕhĩ tisa-bhukkhahĩ khāmiẏa  $  jimbhaṇa-ṇiddālasĕhĩ viṇāmiẏa
cālaṇa-kaṇḍuẏaṇaĩ alahantā  $  ahi-vicchiẏa-pariveḍhijjantā
ghora-vīra-tava-caraṇĕhĩ bhaggā  $  ṇāsĕvi salilu pievaĕ laggā
keṇa vi mahiẏalĕ ghattiu appaü  $  "ho ho keṇa diṭṭhu paramappaü
pāṇa janti jaï eṇa ṇioeṃ  $  to kira teṇa kāĩ paraloeṃ"
ko vi phalaĩ toḍeppiṇu bhakkhaï  $  "jāhũ bhaṇevi ko vi kāṇekkhaï

ghattā:

ko vi ṇivāraï kiṃ pi  $  āmellĕvi calaṇa jiṇindahŏ
    "kallaĕ desahũ kāĩ  $  paccuttaru bharaha-ṇarindahŏ"


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 13:


tahĩ tehaĕ paḍivannaĕ avasarĕ  $  daïvī vāṇi samuṭṭhiẏa amvarĕ
"ahŏ ahŏ kūḍa-kavaḍa-ṇigganthahŏ  $  kāpurisahŏ aṇāẏa-paramatthahŏ
eṇa mahārisi-liṅga-ggahaṇeṃ  $  jāi-jarā-maraṇa-ttaẏa-ḍahaṇeṃ
phalaĩ ma toḍahŏ jalu mā ḍohahŏ  $  ṇaṃ to ṇīsaṅgattaṇu chaṇḍahŏ"
taṃ ṇisuṇĕvi tisa-bhukkhādaṇṇĕhĩ  $  uddhūliu appāṇaü aṇṇĕhĩ
aṇṇĕhĩ aṇṇa samaẏa uppāiẏa  $  tahĩ avasarĕ ṇami-viṇami parāiẏa
kaccha-mahākacchāhiva-ṇandaṇa  $  vara-karavāla-attha ṇīsandaṇa
veṇṇi vi vihĩ calaṇĕhĩ ṇivaḍeppiṇu  $  thiẏa pāsĕhĩ jiṇu jaẏakāreppiṇu

ghattā:

cintiu ṇami-viṇamīhĩ  $  "vuttaü vi ṇa vollaï ṇāho
    eu ṇa jāṇahũ āsi  $  kiu amhĕhĩ ko avarāho


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 14:


jaï vi ṇa kiṃ pi dehi sura-sārā  $  to vari ekkasi volli bhaḍārā
aṇṇahũ desu vihañjĕvi diṇṇaü  $  amhahũ kiṃ pahu ṇiddākhiṇṇaü
aṇṇahũ diṇṇa turaṅgama gaẏavara  $  amhahũ kāĩ kiẏaü paramesara
aṇṇahũ diṇṇaü uttima-vesaü  $  amhahũ ālāveṇa vi saṃsaü"
ema jāma garahanti jiṇindahŏ  $  āsaṇu caliu tāma dharaṇindahŏ
avahi paüñjĕvi sapparivāraü  $  āu khaṇaddheṃ jetthu bhaḍāraü
lakkhiu vihi mi majjhĕ paramesaru  $  sasi-sūrantarālĕ ṇaṃ mandaru
turiu ti-vāraü bhāmari deppiṇu  $  jiṇavara-vandaṇahatti kareppiṇu

ghattā:

pucchiẏa dharaṇidhareṇa  $  "viṇṇi vi uṇṇāviẏa-matthā
    thiẏa kajjeṃ kavaṇeṇa  $  ukkhaẏa-karavāla-vihatthā"


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 15:


taṃ ṇisuṇevi diṇṇu paccuttaru  $  "pesiẏa ve vi āsi desantaru
dūraṭṭhāṇu jāma taṃ pāvahũ  $  jāma valevi paḍīvā āvahũ
tāma pihimi ṇiẏa-puttahã deppiṇu  $  amhahã thiu avaheri kareppiṇu
taṃ ṇisuṇĕvi vihasiẏa-muha-ẏandeṃ  $  diṇṇaü vijjaü ve dharaṇindeṃ
"giri-veẏaḍḍhahŏ hohu pahāṇā  $  uttara-dāhiṇa-seḍḍhihĩ rāṇā"
taṃ ṇisuṇĕvi ṇami-viṇamihĩ vuccaï  $  "aṇṇeṃ diṇṇī pihivi na ruccaï
jaï ṇigganthu dei saĩ hattheṃ  $  to amhe vi lehũ paramattheṃ"
taṃ ṇisuṇevi ve vi avaloĕvi  $  thiu aggaĕ so muṇivaru hoĕvi

ghattā:

hatthutthalliu teṇa  $  gaẏa ve vi laeppiṇu vijjaü
    uttara-seḍḍhihĩ ekku  $  thiu dāhiṇa-seḍḍhihĩ vijjaü


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 16:


tahĩ avasarĕ uccāiẏa-vāhahŏ  $  mahi-viharantahŏ tihuaṇa-ṇāhahŏ
vahu-lāẏaṇṇa-vaṇṇa-saṃpaṇṇaü  $  āṇaï ko vi pasāhĕvi kaṇṇaü
celiu ko vi ko vi haẏa cañcala  $  raẏaṇaĩ ko vi ko vi vara maẏagala
ko vi suvaṇṇaĩ ruppaẏa-thālaĩ  $  ko vi dhaṇaĩ dhaṇṇaĩ asarālaĩ
ko vi amullāharaṇaĩ ḍhoẏaï  $  tāĩ bhaḍāraü ṇaü avaloẏaï
savvaĩ dhūli-samaĩ maṇṇantaü  $  paṭṭaṇu hatthiṇaẏaru saṃpattaü
jahĩ seẏaṃseṃ daṃsaṇu pāhiu  $  chuḍu chuḍu ṇiẏa-parivārahŏ sāhiu
"ajju païṭṭhu aṇaṅga-viẏāraü  $  maĩ pārāviu risahu bhaḍāraü
ikkhu-rasahŏ bhariẏañjali jaṃ je  $  gharĕ vasu-hāra pavarisiẏa taṃ je"
tāma caüddisu loeṃ chāiu  $  saccaü jeṃ jiṇu vārĕ parāiu

ghattā:

ṇiggaü "thāhu" bhaṇantu  $  sa-kalattu sa-puttu sa-pariẏaṇu
      bhamiu ti-bhāmari dintu  $  mandarahŏ jema tārāẏaṇu


_______________________________________________________________


START
PAUMACARIU, Kaṇḍa I, Saṃdhi 2, Kaḍavaka 17:


vandĕvi païsāriẏaü ṇihelaṇu  $  kiu calaṇāravinda-pakkhālaṇu
aṇṇu vi gomaeṇa saṃmajjaṇu  $  diṇṇa jaleṇa dhāra puṇu candaṇu
pupphaĩ akkhaẏāu vali dīvā  $  dhūva-vāsa jala-vāsa paḍīvā
kara-pakkhālaṇu devi kumāreṃ  $  sasahara-saṇṇiheṇa bhiṅgāreṃ
ahiṇava-ikkhurasahŏ bhariẏañjali  $  tāva surehĩ mukku kusumañjali
sāhukkāru deva-dunduhi-saru  $  gandha-vāu vasu-varisu ṇirantaru
kañcaṇa-raẏaṇahã koḍiu vāraha  $  paḍiẏa lakkha vattīsaṭṭhāraha
akkhaẏa-dāṇu bhaṇĕvi seẏaṃsahŏ  $  akkhaẏataïẏa ṇāũ kiu divasahŏ

ghattā:

jimiu bhaḍāraü jaṃ jĕ  $  seẏaṃseṃ appaü bhāvĕvi
    vandiu risaha-jiṇindu  $  sirĕ sa ĩ bhu va-jualu caḍāvĕvi



iẏa ettha paümacarie  $  dhaṇañjaẏāsiẏa-saẏambhueva-kae
      "jiṇavara-ṇikkhamaṇa" imaṃ  $  vīẏaṃ ciẏa sāhiẏaṃ pavvaṃ


----------  [3. taīo saṃdhi]  ----------


tihuaṇa-guru  $  taṃ gaẏaüru  $  mellĕvi khīṇa-kasāiu
gaẏa-santaü  $  viharantaü  $  purimatālu saṃpāiu


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 1:


dīhara-kālacakka-haĕṇa  $  varisa-sahāseṃ puṇṇaĕṇa
saẏaḍāmuha-ujjāṇa-vaṇu  $  ḍhukku bhaḍāraü risaha-jiṇu
rammaṃ mahā jaṃ ca puṇṇāẏa-ṇāehĩ  $  kusumiẏa-laẏā-velli-pallava-ṇihāehĩ
kappūra-kaṅkola-elā-lavaṅgehĩ  $  mahu-māhavī-māhuliṅgī-viḍaṅgehĩ
mariẏalla-jīruccha-kuṅkuma-kuḍaṅgehĩ  $  ṇava-tilaẏa-vaülehĩ campaẏa-piẏaṅgehĩ
ṇāraṅga-ṇaggoha-āsattha-rukkhehĩ  $  kaṅkelli-paümakkha-ruddakkha-dakkhehĩ
khajjūri-jamvīri-ghaṇa-phaṇisa-limvehĩ  $  hariẏāla-ḍhaüehĩ vahu-puttajīvehĩ
sattacchaẏā 'gatthi-dahivaṇṇa-ṇandīhĩ  $  mandāra-kundindu-sindūra-sindīhĩ
vara-pāḍalī-popphalī-ṇālikerīhĩ  $  karamandi-kanthāri-karimara-karīrehĩ
kaṇiẏāri-kaṇavīra-mālūra-taralehĩ  $  sirikhaṇḍa-sirisāmalī-sāla-saralehĩ
hintāla-tālehĩ tālī-tamālehĩ  $  jamvū-varamvehĩ kañcaṇa-kaẏamvehĩ
bhuva-devadārūhĩ riṭṭhehĩ cārehĩ  $  kosamma-sajjehĩ koraṇṭa-koñjehĩ
accaïẏa-jūhīhĩ jāsavaṇa-mallīhĩ  $  keẏaïĕ jāehĩ avarahi mi jāīhĩ

ghattā:

tahĩ diṭṭhaü  $  sumaṇiṭṭhaü  $  vaḍa-pāẏaü thira-thoraü
      vaṇa-vaṇiẏahĕ  $  suha-jaṇiẏahĕ  $  uppari dhariu va moraü


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 2:


tahĩ thāĕvi paramesarĕṇa  $  āi-purāṇa-mahesarĕṇa
visaẏa-seṇṇu saṃcūriẏaü  $  sukka-jhāṇu āūriẏaü
ekka-sukka-jhāṇaggi-palittahŏ  $  do-guṇa-dharahŏ duviha-tava-tattahŏ
tiẏagārahŏ ti-salla pheḍantahŏ  $  caüviha-kammindhaṇaĩ ḍahantahŏ
pañcindiẏa-daṇu-dappu harantahŏ  $  chavviha-rasa-paricāu karantahŏ
satta-mahābhaẏa parisesantahŏ  $  aṭṭha duṭṭha maẏa ṇiṇṇāsantahŏ
ṇavavihu vambhaceru rakkhantahŏ  $  dasavihu parama-dhammu pālantahŏ
sui eẏārahaṅga jāṇantahŏ  $  vāraha aṇuvekkhaü cintantahŏ
terasavihu cārittu carantahŏ  $  caüdahaviha-guṇathāṇu caḍantahŏ
paṇṇāraha pamāẏa vajjantahŏ  $  solahaviha kasāẏa muccantahŏ
sattāraha saṃjama pālantahŏ  $  aṭṭhāraha vi dosa ṇāsantahŏ

ghattā:

suha-jhāṇahŏ  $  gaẏa-māṇahŏ  $  aïpasaṇṇa-muhaẏandahŏ
      dhavalujjalu  $  taṃ kevalu  $  ṇāṇuppaṇṇu jiṇindahŏ


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 3:


sāhiẏa-ṇiẏa-sahāva-cariu  $  caütīsa 'isaẏa-pariẏariu
thiu jiṇu ṇiddhuẏa-kamma-raü  $  ṇaṃ sasaharu ṇijjalaharaü
puṇṇa-pavittu pāva-ṇiṇṇāsaṇu  $  aṇṇuppaṇṇu dhavalu siṃhāsaṇu
kisalaẏa-kusuma-riddhi-saṃpaṇṇaü  $  aṇṇettahĕ asou uppaṇṇaü
diṇaẏara-koḍi-paẏāva-samujjalu  $  aṇṇettahĕ pasaṇṇu bhāmaṇḍalu
aṇṇettahĕ oṇāmiẏa-matthā  $  cāmarinda thiẏa camara-vihatthā
aṇṇettahĕ tihuaṇu dhavalantaü  $  thiu uddaṇḍa-dhavala-chatta-ttaü
aṇṇettahĕ sura-dunduhi vajjaï  $  ṇaṃ pakkhuhaṇĕ mahovahi gajjaï
divva bhāsa aṇṇettahĕ bhāsaï  $  aṇṇettahĕ kamma-raü paṇāsaï
 $  kusuma-vāsu aṇṇettahĕ vāsaï
aṭṭha vi pāḍihera uppaṇṇā  $  ṇaṃ thiẏa puṇṇa-puñja āsaṇṇā

ghattā:

iẏa cindhaĩ  $  jasu siddhaĩ  $  para-samāṇu jasu appaü
      gaha-cakkahŏ  $  taïlokkahŏ  $  so jĕ deu paramappaü

_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 4:


vāraha-joẏaṇa-poḍhimaü  $  maṇaharu savvu suvaṇṇamaü
caüdisu caürujjāṇa-vaṇu  $  sura-ṇimmaviu samosaraṇu
tivihu kaṇaẏa-pāẏāru pabhāviu  $  vāraha koṭṭhā solaha vāviu
māṇava-thambha caẏāri pariṭṭhiẏa  $  kañcaṇa-toraṇa-ṇivaha samuṭṭhiẏa
caü gouraĩ hema-pariẏariẏaĩ  $  ṇava ṇava thūhaĩ tahĩ vitthariẏaĩ
daha dhaẏa paüma-mora-pañcāṇaṇa  $  garuḍa-marāla-vasaha vara-vāraṇa
aṇṇu vi vattha-cakka-chatta-ddhaẏa  $  pharaharanta accanta samuṇṇaẏa
ekkekkaĕ dhaĕ ahiṇava-chāẏahũ  $  saü aṭṭhottaru citta-paḍāẏahũ
taṃ samasaraṇu pariṭṭhiu jāvahĩ  $  amara-rāu saṃcalliu tāvahĩ
caliẏaĩ āsaṇāĩ ahamindahũ  $  visaharinda-amarinda-ṇarindahũ

ghattā:

jiṇa-saṃpaï  $  jāṇāvaï  $  suravaï suravara-vindahũ
      "kiṃ acchahu  $  āgacchahu  $  jāhũ bhaḍāraü vandahũ"


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 5:


taṃ ṇisuṇĕvi paürāmarĕhĩ  $  kaḍaẏa-maüḍa-kuṇḍala-dharĕhĩ
maṇi-raẏaṇa-ppaha-rañjiẏaĩ  $  ṇiẏa-ṇiẏa-jāṇaĩ sajjiẏaĩ
kehi mi mesa mahisa visa kuñjara  $  kehi mi taccha riccha miga samvara


kehi mi karaha varāha turaṅgama  $  kehi mi haṃsa maūra vihaṅgama
kehi mi sasa sāraṅga pavaṅgama  $  kehi mi rahavara ṇaravara jaṅgama
kehi mi vaggha siṅgha gaẏa gaṇḍā  $  kehi mi garuḍa koñca kāraṇḍā
kehi mi suṃsuāra macchohara  $  ema parāiẏa saẏala vi suravara
dasa-paẏāra  vara bhavaṇa-ṇivāsiẏa  $  vintara aṭṭha pañca joīsiẏa
vahuviha kappāmara kokkantaü  $  īsāṇindu vi āu turantaü
vibbhama-hāva-bhāva-saṃkhoḍihĩ  $  parimiu caüvīsa 'cchara-koḍihĩ

ghattā:

pekkhĕvi valu  $  kiẏa-kalaẏalu  $  caüviha-deva-ṇikāẏahŏ
      dhāiẏa ṇara  $  kaṭṭhiẏa-dhara  $  suravara-vallaha-rāẏahŏ


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 6:

tāva galiẏa-dāṇojjharaü  $  kaṇṇa-camara-haẏa-mahuẏaraü
jiṇa-vandaṇa-gavaṇaṃmaṇaü  $  parivaḍḍhiu aïrāvaṇaü
joẏaṇa-lakkha-pamāṇu pariṭṭhiu  $  vīẏaü mandaru ṇāĩ samuṭṭhiu
uppari pekkhaṇāĩ pāraddhaĩ  $  cāmīẏara-toraṇaĩ ṇivaddhaĩ
ubbhiẏa dhaẏa dhūvantaĩ cindhaĩ  $  kiẏaĩ vaṇaĩ phala-phulla-samiddhaĩ
pokkhariṇiu ṇava paṅkaẏa saravara  $  dīhiẏa-vāvi-talāẏa laẏāhara
tahĩ aïrāvaṇĕ galagajjantaĕ  $  dīhara-kara-sikkāra muantaĕ
vijjijjantu camara-parivāḍihĩ  $  sattāvīsahĩ acchara-koḍihĩ
caḍiu purandaru maṇĕ parioseṃ  $  jaẏa-maṅgala-dunduhi-ṇigghoseṃ
vandiṇa-phamphāvaẏahĩ paḍhantĕhĩ  $  kaṭṭhiẏavālĕhĩ ḍhou ṇa dintĕhĩ
indahŏ taṇiẏa riddhi avaloĕvi  $  ke vi visūriẏa vimuhā hoĕvi

ghattā:

"mala-dharaṇaĩ  $  tava-caraṇaĩ  $  kaṃ divu bharahĕ karesahũ
      jeṃ dullahu  $  jaṇa-vallahu  $  indattaṇu pāvesahũ"


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 7:


tāma surāsura-vāhaṇaĩ  $  phalaĩ va sagga-dumahŏ taṇaĩ
jiṇavara-puṇṇa-vāẏa-haẏaĩ  $  heṭṭhāmuhaĩ samāgaẏaĩ
avaropparu cūranta mahāiẏa  $  giri-maṇusottara-siharu parāiẏa
ṇiẏa-karĕ khañcĕvi bhaṇaï purandaru  $  "uccāsaṇa-āruhaṇu asundaru
jāĩ viuvvaṇa-sattiĕ hūẏaĩ  $  turiu tāĩ āmellahu rūaĩ
thiẏa devāsura indāeseṃ  $  savva paḍīvā teṇa ji veseṃ
ṇāṇā-jāṇa-vimāṇĕhĩ tettahĕ  $  ḍhukku samosaraṇe jiṇu jettahĕ
saẏala vi dūroṇāviẏa-matthā  $  saẏala vi kara-maülañjali-hatthā
saẏala vi jaẏajaẏakāru karantā  $  saẏala vi thotta-saẏāĩ paḍhantā
saẏala vi appāṇaü darisantā  $  ṇāmu gottu ṇiẏa-ṇilaü kahantā

ghattā:

tahĩ velaĕ  $  sura-melaĕ  $  teẏa-piṇḍu jiṇu chajjaï
      gaẏaṇaṅgaṇĕ  $  tārāẏaṇĕ  $  chaṇa-maẏalañchaṇu ṇajjaï


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 8:


sura-kari-khandhuttiṇṇaĕṇa  $  vahu-romañcubbhiṇṇaĕṇa
sapparivāreṃ sundarĕṇa  $  thui āḍhatta purandarĕṇa
"jaẏa ajarāmara-pura-paramesara  $  jaẏa jiṇa āi-purāṇa-mahesara
jaẏa daẏa-dhamma-raẏaṇa-raẏaṇāẏara  $  jaẏa aṇṇāṇa-tamoha-divāẏara
jaẏa sasi bhavva-kumuẏa-paḍivohaṇa  $  jaẏa kallāṇa-ṇāṇa-guṇa-rohaṇa
jaẏa suraguru taïlokka-piẏāmaha  $  jaẏa saṃsāra-mahāḍaï-huẏavaha

jaẏa vammaha-ṇimmahaṇa mahāusa  $  jaẏa kali-koha-huāsaṇĕ pāusa
jaẏa kasāẏaghaṇa-palaẏasamīraṇa  $  jaẏa māṇaïri-purandarapaharaṇa
jaẏa indiẏa-gaẏaülĕ pañcāṇaṇa  $  jaẏa tihuaṇa-siri-rāmāliṅgaṇa
jaẏa kammāri-maḍapphara-bhañjaṇa  $  jaẏa ṇikkala ṇiravekkha ṇirañjaṇa

ghattā:

tuha sāsaṇu  $  duha-ṇāsaṇu  $  evahĩ uṇṇaï caḍiẏaü
      jeṃ hontĕṇa  $  pahavantĕṇa  $  jagu saṃsārĕ ṇa paḍiẏaü"


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 9:


taṃ valu taṃ devāgamaṇu  $  so jiṇavaru taṃ samasaraṇu
pekkhĕvi uvavaṇĕ avaẏariu  $  jāu mahantaü acchariu
paṭṭaṇĕ purimatālĕ jo rāṇaü  $  risahaseṇu ṇāmeṇa pahāṇaü
so devāgamu ṇiĕvi pahāsiu  $  "ko saẏaḍāmuha-vaṇĕ āvāsiu
kāsu eu evaḍḍu pahuttaṇu  $  jeṇa vimāṇahĩ ṇavaï ṇahaṅgaṇu"
taṃ ṇisuṇevi keṇa apphāliu  $  "ema deva maĩ savvu ṇihāliu
bharahesarahŏ vappu jo suvvaï  $  mahi-vallahu bhaṇevi jo thuvvaï
kevala-ṇāṇu tāsu uppaṇṇaü  $  aṭṭha-mahāguṇaḍḍhi-saṃpaṇṇaü
taṃ ṇisuṇevi maraṭṭeṃ melliu  $  sa-valu sa-vandhuvaggu saṃcalliu
taṃ samasaraṇu païṭṭhu turantaü  $  "jaẏa devāhideva" pabhaṇantaü

ghattā:

teeṃ tĕṇa  $  païsantĕṇa  $  suraha mi vibbhamu lāiu
      "eṃ vesĕṇa  $  uddesĕṇa  $  kiṃ maẏaraddhaü āiu"


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 10:


pekkhĕvi taṃ devāgamaṇu  $  so jiṇu taṃ ji samosaraṇu
bhava-bhaẏa-saĕhĩ samallaïu  $  risahaseṇu pahu pavvaïu
teṇa samāṇu parama gabbhesara  $  dikkhahã ṭhiẏa caürāsī ṇaravara
caü-kallāṇa-vihūi-saṇāhahŏ  $  gaṇahara te ji hūa jaga-ṇāhahŏ
avara vi je je bhāveṃ laïẏā  $  caürāsī sahāsa pavvaïẏā
eẏāraha-guṇaṭhāṇa-samiddhahũ  $  tiṇṇi lakkha sāvaẏahũ pasiddhahũ
ajjiẏa-gaṇahŏ saṅkha keṃ vujjhiẏa  $  deva vi dukkiẏa-kamma-malujjhiẏa
thiẏa caüpāseṃ parama-jiṇindahŏ  $  ṇaṃ tārā-gaha puṇṇima-candahŏ
vaïraĩ parisesavi thiẏa vaṇaẏara  $  mahisa turaṅgama kesari kuñjara

ghattā:
ahi ṇaüla vi  $  thiẏa saẏala vi  $  ekkahĩ uvasama-bhāvĕṇa
    kiẏa-sevahŏ  $  puraevahŏ  $  kevala-ṇāṇa-pahāvĕṇa


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 11:


tāma viṇiggaẏa divva jhuṇi  $  kahaï tiloahŏ parama-muṇi
vandha-vimokkha-kālavalaĩ  $  dhammāhamma-mahāphalaĩ
puggala-jīvājīva-paüttiu  $  āsava-saṃvara-ṇijjara-guttiu
saṃjama-ṇiẏama-lesa-vaẏa-dāṇaĩ  $  tava sīlovavāsa-guṇaṭhāṇaĩ
sammaddaṃsaṇa-ṇāṇa-carittaĩ  $  sagga-mokkha-saṃsāra-ṇimittaĩ
ṇava paẏattha sajjhāẏa-jjhāṇaĩ  $  sura-ṇara-ucchehāu-pamāṇaĩ
sāẏara-palla-puvva-koḍīẏaü  $  loẏavihāẏa-kammapaẏaḍīẏaü
kālaĩ khetta-bhāva-paradavvaĩ  $  vāraha aṅgaĩ caüdaha puvvaĩ
ṇaraẏa-tiraẏa-maṇuatta-surattaĩ  $  kulaẏara-halahara-cakkaharattaĩ
titthaẏarattaṇāĩ indattaĩ  $  siddhattaṇaï mi kahaï samattaĩ

ghattā:

kiṃ vahuvĕṇa  $  ālāvĕṇa  $  tihuaṇĕ saẏalĕ gaviṭṭhaü
      ṇaü ekku vi  $  tila-mettu vi  $  taṃ ji jiṇeṇa ṇa diṭṭhaü


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 12:


dhammakkhāṇu saẏalu suṇĕvi  $  cañcalu jīviu maṇĕ muṇĕvi
bhava-bhava-bhaẏa-saẏa-gaẏa-maṇahŏ  $  uvasamu jāu savva-jaṇahŏ
keṇa vi pañcāṇuvvaẏa laïẏā  $  lou karevi ke vi pavvaïẏā
kehi mi guṇavaẏāĩ aṇusariẏaĩ  $  kehi mi sikkhāvaẏaĩ padhariẏaĩ
maüṇāṇatthamiẏaĩ avarekkahĩ  $  aṇṇĕhĩ kiẏa ṇivitti aṇṇekkahĩ
jo jaṃ maggaï taṃ tahŏ dei  $  hatthu bhaḍāraü ṇaü khañcei
amara vi gaẏa sammattu laeppiṇu  $  ṇiẏa ṇiẏa-liẏa-vāhaṇahĩ caḍeppiṇu
jiṇa-dhavalahŏ vi dhavalu siṃhāsaṇu  $  paṇṇārasa-visaṭṭa-therāsaṇu
ubbhiẏa seẏa chatta siẏa-cāmaru  $  divva bhāsa bhāmaṇḍalu seharu

ghattā:

tihuaṇa-pahu  $  haẏa-vammahu  $  kevala-kiraṇa-divāẏaru
    tahŏ thāṇahŏ  $  ujjāṇahŏ  $  gaü taṃ gaṅgā-sāẏaru


_______________________________________________________________


START
PAUMACARIU, Kaṇḍa I, Saṃdhi 3, Kaḍavaka 13:


tahĩ avasarĕ bharahesarahŏ  $  saẏala-puhaï-paramesarahŏ
para-cakkehi mi ṇaviẏa kama  $  jāẏa riddhi sura-riddhi-sama
mālūra-pavara-pīvara-thaṇāhã  $  chaṇṇavaï sahāsa varaṅgaṇāhã
tahŏ daha-pañcāsaü ṇandaṇāhũ  $  caürāsī lakkhaĩ sandaṇāhũ
caürāsī lakkhaĩ gaẏavarāhũ  $  aṭṭhāraha koḍiu haẏavarāhũ
koḍīu tiṇṇi vara-dheṇuvāhã  $  vattīsa sahāsa ṇarāhivāhã
vattīsa sahāsaĩ maṇḍalāhũ  $  kammantĕ koḍi pavahaï halāhũ
ṇava ṇihiẏaü raẏaṇaĩ satta satta  $  chakkhaṇḍa i meiṇi ekka-chatta

ghattā:

jiha vappĕṇa  $  māhappĕṇa  $  laïu ṇāṇu taṃ kevalu
    tiha puttĕṇa  $  jujjhantĕṇa  $  sa ĩ bhu va-valĕṇa mahīẏalu


----------  [4. caüttho saṃdhi]  ----------


saṭṭhihiṃ varisa-sahāsahĩ  $  puṇṇa-jaẏāsahĩ  $  bharahu aüjjha paīsaraï
ṇava-ṇisiẏara-dhāraü  $  kalaha-piẏāraü  $  cakka-raẏaṇu ṇa paīsaraï


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 1:


païsaraï ṇa paṭṭaṇĕ cakka-raẏaṇu  $  jiha avuhabbhantarĕ sukaï-vaẏaṇu
jiha vambhaẏāri-muhĕ kāma-satthu  $  jiha goṭṭhaṅgaṇĕ maṇi-raẏaṇa-vatthu
jiha vāri-ṇivandhaṇĕ hatthi-jūhu  $  jiha dujjaṇa-jaṇĕ sajjaṇa-samūhu
jiha kiviṇa-ṇihelaṇĕ paṇaï-vindu  $  jiha vahula-pakkhĕ khaẏa-divasa-candu
jiha kāmiṇi-jaṇu māṇusĕ adavvĕ  $  jiha sammaddaṃsaṇu dūra-bhavvĕ
jiha mahuari-kulu duggandhĕ raṇṇĕ  $  jiha guru-garahiu aṇṇāṇa-kaṇṇĕ
jiha parama-sokkhu saṃsāra-dhammĕ  $  jiha jīva-daẏā-varu pāva-kammĕ
paḍhama-vihaṭṭihĕ tappurisu jema  $  ṇa paīsaï ujjhahĕ cakku tema

ghattā:

taṃ pekkhĕvi thakkantaü  $  vigghu karantaü  $  ṇaravaï vehāviddhaü
    "kahahu manti-sāmantahŏ  $  jaẏa-jasa-mantahŏ  $  kiṃ mahu ko vi asiddhaü"


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 2:


taṃ ṇisuṇĕvi mantihĩ vuttu ema  $  jaṃ cintahi taṃ taṃ siddhu deva
chakkhaṇḍa vasundhari ṇava ṇihāṇa  $  caüdaha-vihehĩ raẏaṇĕhĩ samāṇa
ṇavaṇavaï sahāsa mahāgarāhũ  $  vattīsa sahasa desantarāhũ
avarāi mi siddhaĩ jāĩ jāĩ  $  ko lakkhĕvi sakkaï tāĩ tāĩ
para ekku ṇa sijjhaï sāhimāṇu  $  saẏa-pañca-savāẏa-dhaṇu-ppamāṇu
titthaṅkara-ṇandaṇu tuha kaṇiṭṭhu  $  aṭṭhāṇavaïhĩ bhāihĩ variṭṭhu
poaṇa-paramesaru carama-dehu  $  akhaliẏa-maraṭṭu jaẏalacchi-gehu
duvvāra-vaïri-vīranta-kālu  $  ṇāmeṇa vāhuvali vala-visālu

ghattā:

sīhu jema pakkhariẏaü  $  khantiĕ dhariẏaü  $  jaï so kaha vi viẏaṭṭaï
    to sahũ khandhāvāreṃ  $  ekka-pahāreṃ  $  paï mi deva dalavaṭṭaï"


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 3:


taṃ vaẏaṇu suṇĕvi daṭṭhāhareṇa  $  bharaheṇa bharaha-paramesareṇa
paṭṭhaviẏa mahantā turiẏa tāsu  $  "vuccaï karĕ kera ṇarāhivāsu
jaï ṇaü paḍivaṇṇu kaẏāvi ema  $  tā tema karahu mahu bhiḍaï jema"
sikkhaviẏa mahantā gaẏa turanta  $  ṇivisaddheṃ poẏaṇa-ṇaẏaru patta
pujjĕvi pucchiẏa "āgamaṇu kāĩ"  $  tehi mi kahiẏaĩ vaẏaṇāĩ tāĩ
"ko tuhũ ko bharahu ṇa bheu ko vi  $  puhavīsaru dīsaï gampi to vi
jiha bhāẏara aṭṭhāṇavaï iẏara  $  jīvanti karĕvi tahŏ taṇiẏa kera
tiha tuhu mi maḍappharu pariharevi  $  jiu rāẏahŏ kerī kera levi"

ghattā:

taṃ ṇisuṇĕvi bhaẏa-bhīseṃ  $  vāhuvalīseṃ  $  bharaha-dūa ṇibbhacchiẏa
    "ekka kera vappikkī  $  pihimi-gurukkī  $  avara kera ṇa paḍicchiẏa


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 4:


pavasanteṃ parama-jiṇesareṇa  $  jaṃ kiṃ pi vihañjĕvi diṇṇu teṇa

taṃ amhahũ sāsaṇu suha-ṇihāṇu  $  kiu vippiu ṇaü keṇa vi samāṇu
so pihimihĕ haũ poẏaṇahŏ sāmi  $  ṇaü demi ṇa lemi ṇa pāsu jāmi
diṭṭheṇa teṇa kira kavaṇu kajju  $  kiṃ tāsu pasāeṃ karami rajju
kiṃ tahŏ valeṇa haũ duṇṇivāru  $  kiṃ tahŏ valeṇa mahu purisaẏāru
kiṃ tahŏ valeṇa pāikka-lou  $  kiṃ tahŏ valeṇa sampaẏa-vihou
jaṃ gajjiu vāhuvalīsareṇa  $  poẏaṇa-puravara-paramesareṇa
taṃ kovāṇala-pajalantaehĩ  $  ṇibbhacchiu bharaha-mahantaehĩ

ghattā:

"jaï vi tujjhu imu maṇḍalu  $  vahu-cintiẏa-phalu  $  āsi samappiu vappeṃ
     gāmu sīmu khalu khettu vi  $  sarisava-mettu vi  $  to vi ṇāhĩ viṇu kappeṃ"


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 5:


taṃ vaẏaṇu suṇevi palamva-vāhu  $  ṇaṃ candāiccahũ kuviu rāhu
"kahŏ taṇaü rajju kahŏ taṇaü bharahu  $  jaṃ jāṇahu taṃ mahu milĕvi karahu
so ekkeṃ cakkeṃ vahaï gavvu  $  kira vasikiu maĩ mahivīḍhu savvu
ṇaü jāṇaï hosaï kema kajju  $  kahŏ pāsiu ṇīsāvaṇṇu rajju
pariẏalaï jeṇa tahŏ taṇaü dappu  $  taṃ tehaü kallaĕ demi kappu
vāvalla-bhalla-kaṇṇiẏa-karālu  $  muggara-musuṇḍhi-paṭṭisa-visālu"
taṃ suṇĕvi mahantā gaẏa turanta  $  ṇivisaddheṃ bharahahŏ pāsu patta
jaṃ jema caviu taṃ kahiu tema  $  "paĩ tiṇa-sariso vi ṇa gaṇaï deva

ghattā:

ṇa karaï kera tuhārī  $  riu-khaẏa-kārī  $  ṇibbhaü māṇĕ mahāiu
    meiṇi-ravaṇu samuḍḍĕvi  $  raṇa-piḍu maṇḍĕvi  $  jujjha-sajju thiu dāiu"


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 6:


taṃ ṇisuṇĕvi jhatti palittu rāu  $  ṇaṃ jalaṇu jāla-mālā-sahāu
devāviu lahu saṇṇāha-tūru  $  saṇṇajjhaï sa-rahasu suhaḍa-sūru
āūriu valu caüraṅgu tāma  $  aṭṭhāraha akkhohaṇiu jāma
paricintiẏa ṇava ṇihi saṃcalanti  $  je sandaṇa-veseṃ paribhamanti
mahakālu kālu māṇavaü paṇḍu  $  paümakkhu saṅkhu piṅgalu pacaṇḍu
ṇaïsappu raẏaṇu ṇava ṇihiu eẏa  $  ṇaṃ thiẏa vahu-bhāẏahĩ puṇṇa-bheẏa
ṇava-joẏaṇāĩ tuṅgattaṇeṇa  $  vāraha sappāsaṅgattaṇeṇa
aṭṭhoẏara gambhīrattaṇeṇa  $  sahũ jakkha-sahāseṃ rakkhaṇeṇa
kŏ vi vatthaĩ kŏ vi bhoẏaṇaĩ dei  $  kŏ vi raẏaṇaĩ kŏ vi paharaṇaĩ ṇei
kŏ vi haẏa gaẏa kŏ vi osahiu dharaï  $  viṇṇāṇāharaṇahũ ko vi haraï

ghattā:

camma-cakka-seṇāvaï  $  haẏa-gaẏa-gahavaï  $  chatta-daṇḍa ṇemittiẏa
      kāgaṇi-maṇi-tthavaï thiẏa  $  khagga-purohiẏa  $  te vi caüddaha cintiẏa


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 7:

gaü bharahu paẏāṇaü devi jāma  $  heriĕhĩ kaṇiṭṭhahŏ kahiu tāma
"sahasā ṇīsaru saṇṇahĕvi deva  $  dīsaï paḍivakkhu samuddu jema"
taṃ suṇĕvi sa-rosu palamva-vāhu  $  saṇṇajjhaï poẏaṇa-ṇaẏara-ṇāhu
paḍu paḍaha samāhaẏa diṇṇa saṅkha  $  dhaẏa-daṇḍa chatta ubbhiẏa asaṅkha
kiu kalaẏalu laïẏaĩ paharaṇāĩ  $  kara-pahara-paẏaṭṭaĩ vāhaṇāĩ
ṇīsariu satta saṅkhohaṇīu  $  ekkaĕ seṇṇaĕ akkhohaṇīu
bharahesara-vāhuvalī vi te vi  $  āsaṇṇaĩ ḍhukkaĩ valaĩ ve vi
 $  savaḍaṃmuha dhaẏa dhaẏavaḍahũ devi
haẏa haẏahũ mahā-gaẏa gaẏavarāhũ  $  bhaḍa bhaḍahũ mahā-raha rahavarāhũ

ghattā:

devāsura-vala-sarisaĩ  $  vaḍḍhiẏa-harisaĩ  $  kañcuẏa-kavaẏa-visaṭṭaĩ
      ekkamekka kokkantaĩ  $  raṇĕ hakkantaĩ  $  ubhaẏa-valaĩ abbhiṭṭaĩ


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 8:


abbhiṭṭaĩ vaḍḍhiẏa-kalaẏalāĩ  $  bharahesara-vāhuvalī-valāĩ
vāhiẏa-raha-coiẏa-vāraṇāĩ  $  aṇavaraẏāmelliẏa-paharaṇāĩ
lua-juṇṇa-jotta-khaṇḍiẏa-dhurāĩ  $  dāriẏa-ṇiẏamva-kappiẏa-urāĩ
ṇivvaṭṭiẏa-bhua-pāḍiẏa-sirāĩ  $  dhuẏa-khandha-kavandha-paṇaccirāĩ
gaẏa-danta-choha-bhiṇṇubbhaḍāĩ  $  uccāiẏa-paḍipelliẏa-bhaḍāĩ
paḍihaẏa-viṇivāiẏa-gaẏaghaḍāĩ  $  acchoḍiẏa-moḍiẏa-dhaẏavaḍāĩ
musumūriẏa-cūriẏa-rahavarāĩ  $  dalavaṭṭiẏa-loṭṭiẏa-haẏavarāĩ
ruhirollaĩ sarĕhĩ vihāviẏāĩ  $  ṇaṃ ve vi kusumbhĕhĩ rāviẏāĩ

ghattā:

pekkhĕvi valaĩ ghulantaĩ  $  mahihĩ paḍantaĩ  $  mantihĩ dhariẏa "ma bhaṇḍahŏ
    kiṃ vahieṇa varāeṃ  $  bhaḍa-saṃghāeṃ  $  diṭṭhi-jujjhu vari maṇḍahŏ


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 9:


pahilaü jujjhevaü diṭṭhi-jujjhu  $  jala-jujjhu paḍīvaü malla-jujjhu
jo tiṇṇi mi jujjhaĩ jiṇaï ajju  $  tahŏ ṇihi tahŏ raẏaṇaĩ tāsu rajju"
taṃ ṇisuṇĕvi dukkhu ṇivāriẏāĩ  $  sāhaṇaĩ ve vi osāriẏāĩ
lahu diṭṭhi-jujjhu pāraddhu tehĩ  $  jiṇa-ṇanda-suṇandā-ṇandaṇehĩ
avaloiu bharaheṃ paḍhamu bhāi  $  kaïlāseṃ kañcaṇa-saïlu ṇāĩ
asiẏa-siẏāẏamva vihāi diṭṭhi  $  ṇaṃ kuvalaẏa-kamala-ravinda-viṭṭhi
puṇu joiu vāhuvalīsareṇa  $  sarĕ kumuẏa-saṇḍu ṇaṃ diṇaẏareṇa
avarāmuha-heṭṭhāmuha-muhāĩ  $  ṇaṃ vara-vahu-vaẏaṇa-saroruhāĩ

ghattā:

uvarilliẏaĕ visālaĕ  $  bhiuḍi-karālaĕ  $  heṭṭhima diṭṭhi parajjiẏa
    ṇaṃ ṇava-jovvaṇaïttī  $  cañcala-cittī  $  kulavahu ijjaĕ tajjiẏa


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 10:


jaṃ jiṇĕvi ṇa sakkiu diṭṭhi-jujjhu  $  pāraddhu khaṇaddheṃ salila-jujjhu
jalĕ païṭha pihimi-poẏaṇa-ṇarinda  $  ṇaṃ māṇasa-saravarĕ sura-gaïnda
etthantarĕ mahi-paramesareṇa  $  āḍohĕvi salilu samacchareṇa
pammukka jhalakka sahoẏarāsu  $  ṇaṃ vela samuddeṃ mahiharāsu
chuḍu vāhuvalihĕ vacchaẏalu patta  $  ṇibbhacchiẏa asaï va puṇu ṇiẏatta
para thiẏa urĕ toẏa-tusāra dhavala  $  ṇaṃ ṇahĕ tārā-ṇiurumva-vahala
puṇu pacchaĕ vāhuvalīsareṇa  $  āmelliẏa salila-jhalakka teṇa
uddhāiẏa cala-ṇimmala-taraṅga  $  ṇaṃ saṃcārima āẏāsa-gaṅga

ghattā:

ohaṭṭiu bharahesaru  $  thiu muha-kāẏaru  $  garua-rahallaĕ laïẏaü
    suraẏāruhaṇa-viẏakkaĕ  $  viraha-jhalakkaĕ  $  bhaggu va duppavvaïẏaü


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 11:


jaṃ jiṇĕvi ṇa sakkiu salila-jujjhu  $  pāraddhu paḍīvaü malla-jujjhu
āvīlavi kacchaü vala-mahalla  $  akkhāḍaĕ ṇāĩ païṭṭha malla
ovaggiẏa puṇu kiẏa vāhu-sadda  $  ṇaṃ bhiḍiẏa suvanta-tiẏanta-sadda
vahu-vandhahĩ ḍhukkara-kattarīhĩ  $  viṇṇāṇahĩ karaṇahĩ bhāmarīhĩ
sahũ bharaheṃ suharu karevi vāmu  $  puṇu pacchaĕ darisiu ṇiẏaẏa-thāmu
uccāiu ubhaẏa-karĕhĩ ṇarindu  $  sakkeṇa va jammaṇĕ jiṇa-varindu
etthantarĕ vāhuvalīsarāsu  $  āmelliu devĕhĩ kusuma-vāsu
kiu kalaẏalu sāhaṇĕ vijaü ghuṭṭhu  $  ṇaraṇāhu vilakkhīhūu suṭṭhu

ghattā:

cakka-raẏaṇu paricintiu  $  uppari ghattiu  $  carama-dehu teṃ vañciu
    pasariẏa-kara-ṇiurumveṃ  $  diṇaẏara-vimveṃ  $  ṇāĩ meru pariañciu


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 12:

jaṃ mukku cakku cakkesareṇa  $  taṃ cintiu vāhuvalīsareṇa
"kiṃ pahu apphālami mahihĩ ajju  $  ṇaṃ ṇaṃ dhigatthu pariharami rajju
rajjahŏ kāraṇĕ kijjaï ajuttu  $  ghāevaü bhāẏaru vappu puttu
kiṃ āeṃ sāhami parama-mokkhu  $  jahĩ labbhaï acalu aṇantu sokkhu"
paricintĕvi suiru maṇeṇa ema  $  puṇu thaviu ṇarāhiu ḍimbhu jema
"mahu taṇiẏa pihimi tuhũ bhuñjĕ bhāẏa  $  somappahu kera karei rāẏa"
suṇisallu karĕvi jiṇu guru bhaṇevi  $  thiu pañca muṭṭhi sirĕ lou devi
olamviẏa-karaẏalu ekku varisu  $  aviolu acalu giri-meru-sarisu

ghattā:

veḍḍhiu suṭṭhu visālĕhĩ  $  vellī-jālĕhĩ  $  ahi-vicchiẏa-vammīẏahĩ
    khaṇu vi ṇa mukku bhaḍāraü  $  maẏaṇa-viẏāraü  $  ṇaṃ saṃsārahŏ bhīẏahĩ


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 13:


etthantarĕ kevala-ṇāṇa-vāhu  $  kaïlāsĕ pariṭṭhiu risahaṇāhu
taïlokka-piẏāmahu jaga-jaṇeru  $  samasaraṇu vi sa-gaṇu sa-pāḍiheru
thovĕhĩ divasĕhĩ bharahesaro vi  $  tahŏ vandaṇa-hattiĕ āu so vi
thottuggīriẏa guru-puraü bhāi  $  paraloẏa-mūlĕ ihalou ṇāĩ
vandeppiṇu dasaviha-dhamma-pālu  $  puṇu pucchiu tihuvaṇa-sāmisālu
"vāhuvali bhaḍārā suha-ṇihāṇu  $  keṃ kajjeṃ ajju ṇa hoi ṇāṇu"
taṃ ṇisuṇĕvi parama-jiṇesareṇa  $  vajjariu divva-bhāsantareṇa
"ajja vi īsīsi kasāu tāsu  $  jaṃ khettĕ tuhāraĕ kiu ṇivāsu

ghattā:

jaï bharahahŏ ji samappiu  $  to kiṃ cappiu  $  maĩ calaṇĕhĩ mahi-maṇḍalu
    eṇa kasāeṃ laïẏaü  $  so pavvaïẏaü  $  teṇa ṇa pāvaï kevalu"


_______________________________________________________________


START
PAUMACARIU, Kaṇḍa I, Saṃdhi 4, Kaḍavaka 14:


taṃ vaẏaṇu suṇĕvi gaü bharahu tetthu  $  vāhuvali-bhaḍāraü acalu jetthu
savvaṅgu paḍiu calaṇehĩ tāsu  $  "taü taṇiẏa pihimi haũ tumha dāsu"
viṇṇavaï khamāvaï ema jāma  $  caü ghāi-kamma gaẏa khaẏahŏ tāma
uppaṇṇaü kevala-ṇāṇu vimalu  $  thiu dehu khaṇaddheṃ duddha-dhavalu
paümāsaṇu bhūsaṇu seẏa-camaru  $  bhā-maṇḍalu ekku jĕ chattu pavaru
atthakkaĕ āiu sura-ṇikāu  $  titthaẏara-puttu kevaliu jāu
thovahĩ divasahĩ tihuaṇa-jaṇāri  $  ṇāsiẏaghāiẏa-kamma vi caẏāri
aṭṭhaviha-kamma-vandhaṇa-vimukku  $  siddhaü siddhālaü ṇavara ḍhukku

ghattā:
risahu vi gaü ṇivvāṇahŏ  $  sāsaẏa-thāṇahŏ  $  bharahu vi ṇivvui pattaü
    akkakitti thiu ujjhahĕ  $  daṇu-duggejjhahĕ  $  rajju sa iṃ bhu ñjantaü


----------  [5. pañcamo saṃdhi]  ----------


akkhaï gottama-sāmi  $  tihuaṇa-laddha-pasaṃsahũ
suṇi seṇiẏa uppatti  $  rakkhasa-vāṇara-vaṃsahũ


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 1:


tahĩ jĕ aüjjhahĩ vahaveṃ kāleṃ  $  ucchaṇṇeṃ ṇaravara-taru-jāleṃ
vimalekkhukka-vaṃsĕ uppaṇṇaü  $  dharaṇīdharu surūva-saṃpaṇṇaü
tāsu puttu ṇāmeṃ tiẏasañjaü  $  puṇu jiẏasattu raṇaṅgaṇĕ dujjaü
tāsu vijaẏa mahaevi maṇohara  $  pariṇiẏa thira-mālūra-paohara
tāhĕ gabbhĕ bhava-bhaẏa-khaẏa-gāraü  $  uppajjaï suu ajiẏa-bhaḍāraü
risahu jema vasuhāra-ṇimittaü  $  risahu jema meruhĩ ahisittaü
risahu jema thiu vālakkīlaĕ  $  risahu jema pariṇāviu līlaĕ
risahu jema rajju i bhuñjanteṃ  $  ekka-divaĕ ṇandaṇavaṇu janteṃ

ghattā:

pavaṇuddhuu saru diṭṭhu  $  papphulliẏa-saẏavattaü
    ṇāĩ vilāsiṇi-lou  $  ubbhiẏa-karu ṇaccantaü


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 2:


so ji mahāsaru tahĩ jĕ vaṇālaĕ  $  diṭṭhu jiṇāhiveṇa vettālaĕ
maüliẏa-dalu vicchāẏa-saroruhu  $  ṇaṃ dujjaṇa-jaṇu ohulliẏa-muhu
taṃ ṇievi gaü parama-visāẏahŏ  $  "laï eha ji gaï jīvahŏ jāẏahŏ
jo jīvantu diṭṭhu puvvaṇhaĕ  $  so aṅgāra-puñju avaraṇhaĕ
jo ṇaravara-lakkhĕhĩ paṇavijjaï  $  so pahu muaü avāreṃ ṇijjaï
jiha sañjhāĕ eu paṅkaẏa-vaṇu  $  tiha jarāĕ ghāijjaï jovvaṇu
jīviu jamĕṇa sarīru huāseṃ  $  sattaĩ kāleṃ riddhi viṇāseṃ"
cintaï ema bhaḍāraü jāvĕhĩ  $  loẏantiẏahĩ vivohiu tāvĕhĩ

ghattā:

caüviha-deva-ṇikāĕṃ  $  āeṃ kali-mala-rahiẏaü
    jiṇu pavvaïu turantu  $  dasahĩ sahāsahĩ sahiẏaü


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 3:


thiu chaṭṭhovavāsĕ sura-sāraü  $  vamhaẏatta-gharĕ thakku bhaḍāraü
risahu jema pāraṇaü kareppiṇu  $  caüdaha saṃvacchara vihareppiṇu
sukka-jhāṇu āūriu ṇimmalu  $  puṇu uppaṇṇu ṇāṇu tahŏ kevalu
aṭṭha vi pāḍihera samasaraṇaü  $  jiha risahahŏ tiha devāgamaṇaü
gaṇahara ṇavaï lakkhu vara-sāhuhũ  $  vammaha-malla-ṇisumbhaṇa-vāhuhũ
tahĩ jĕ kālĕ jiẏasattu-sahoẏaru  $  tiẏasañjaẏahŏ puttu jaẏasāẏaru
jaẏasāẏarahŏ puttu sumaṇoharu  $  ṇāmeṃ saẏaru saẏala-cakkesaru
bharahu jema sahũ ṇavahĩ ṇihāṇahĩ  $  raẏaṇĕhĩ caüdaha-vihahĩ pahāṇahĩ

ghattā:

saẏala-pihimi-paripālu  $  ekka-divasĕ caḍulaṅgeṃ
    jīu va kamma-vaseṇa  $  ṇiu avaharĕvi turaṅgeṃ


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 4:


duṭṭhu turaṅgamu cañcala-chāẏahŏ  $  gaẏaü paṇāsĕvi pacchima-bhāẏahŏ

païsaï suṇṇāraṇṇu mahāḍaï  $  jahĩ kali-kālahŏ hiẏavaü pāḍaï
dukkhu dukkhu hari damiu ṇarindeṃ  $  ṇaṃ maẏaraddhaü parama-jiṇindeṃ
tāma mahā-saru dīsaï sa-kamalu  $  cala-vīī taraṅga-bhaṅgura-jalu
tahĩ laẏa-maṇḍavĕ uppallāṇĕvi  $  salilu pievi turaṅgamu ṇhāṇĕvi
samu mellaï vettālahŏ jāvĕhĩ  $  tilaẏakesa sampāiẏa tāvĕhĩ
dhīẏa suloẏaṇāhŏ valavantahŏ  $  vahiṇi sahoẏari dasasaẏaṇettahŏ
kira sahũ sahiẏahĩ ḍhukkaï saravaru  $  dīsaï tāma saẏaru pihimīsaru

ghattā:

viddhī kāma-sarehĩ  $  ekku vi paü ṇa paẏaṭṭaï
    ṇāĩ saẏamvara-māla  $  diṭṭhi ṇivahŏ āvaṭṭaï


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 5:


keṇa vi kahiu gampi sahasakkhahŏ  $  "koūhalu kiṃ eu ṇa lakkhahŏ
ekku aṇaṅga-samāṇu juvāṇaü  $  ṇaü jāṇahũ kiṃ pihimihĕ rāṇaü
taṃ pekkhĕvi sasa tumhahã kerī  $  kāma-gaheṇa hūa vivarerī"
taṃ ṇisuṇevi rāu romañciu  $  abbhantarĕ āṇandu paṇacciu
"ṇemittiẏahĩ āsi jaṃ vuttaü  $  ĕu taṃ saẏarāgamaṇu ṇiruttaü"
maṇĕ paricintĕvi papphullāṇaṇu  $  gaü turantu tahĩ dasasaẏaloẏaṇu
teṃ caüsaṭṭhi-purisalakkhaṇa-dharu  $  jāṇĕvi saẏaru saẏala-cakkesaru
sirĕ karaẏala karevi jokkāriu  $  diṇṇa kaṇṇa puṇu purĕ païsāriu

ghattā:

līlaĕ bhavaṇu païṭṭhu  $  vijjāhara-pariveḍhiu
    tūsĕvi diṇṇaü teṇa  $  uttara-dāhiṇa-seḍhiu


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 6:


tilakesa laeppiṇu gaü saẏaru  $  païsariu aüjjhāuri-ṇaẏaru
sahasakkhu vi jaṇaṇa-vaïru sarĕvi  $  vijjāhara-sāhaṇu melavĕvi
gaü uppari tāsu puṇṇaghaṇahŏ  $  jeṃ jīviu hariu suloẏaṇahŏ
rahaṇeuracakkavāla-ṇaẏarĕ  $  viṇivāiu puṇṇamehu samarĕ
jo toẏadavāhaṇu tāsu suu  $  so raṇamuhĕ kaha vi kaha vi ṇa muu
gaü haṃsa-vimāṇeṃ tuṭṭha-maṇu  $  jahĩ ajiẏa-jiṇinda-samosaraṇu
mambhīsa diṇṇa amaresarĕṇa  $  sa-vaïra-vittantu kahiu ṇarĕṇa
je riu aṇupacchaĕ lagga tahŏ  $  gaẏa pāsu paḍīvā ṇiẏa-ṇivahŏ

ghattā:

toẏadavāhaṇu deva  $  pāṇa laeviṇu ṇaṭṭhaü
    jima siddhālaĕ siddhu  $  tima samasaraṇĕ païṭṭhaü


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 7:


taṃ ṇisuṇĕvi pahu jhaṭṭi palittaü  $  ṇaṃ khaḍa-hāru huāsaṇĕ ghittaü
"maru maru jaï vi jāi pāẏālahŏ  $  visahara-bhavaṇa-mūla-ghaṇa-jālahŏ
païsaï jaï vi saraṇu sura-sevahũ  $  dasaviha-bhāvaṇavāsiẏa-devahũ
païsaï jaï vi saraṇu thira-thāṇahũ  $  aṭṭha-vihahũ vintara-givvāṇahũ
païsaï jaï vi saraṇu duvvārahũ  $  joisa-devahũ pañca-paẏārahũ
kappāmarahũ jaï vi ahamindahũ  $  varuṇa-pavaṇa-vaïsavaṇa-surindahũ
maraï to vi mahu toẏadavāhaṇu"  $  païja karĕvi gaü dasasaẏaloẏaṇu
pekkhĕvi māṇatthambhu jiṇindahŏ  $  maccharu māṇu vi galiu ṇarindahŏ
so vi gampi samasaraṇu païṭṭhaü  $  jiṇu paṇaveppiṇu puraü ṇiviṭṭhaü
vihi mi bhavantarāĩ vajjariẏaĩ  $  vihi mi jaṇaṇa-vaïraĩ parihariẏaĩ

ghattā:

bhīma-subhīmĕhĩ tāma  $  ahiṇava-gahiẏa-pasāhaṇu
      puvva-bhavantara-ṇehĕ  $  avaruṇḍiu ghaṇavāhaṇu


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 8:


pabhaṇaï bhīmu bhīma-bhaḍa-bhañjaṇu  $  "tuhũ mahu aṇṇa-bhavantarĕ ṇandaṇu
jiha ciru tiha evahi mi piẏāraü"  $  cumviu puṇu vi puṇu vi saẏavāraü
"laï kāmuka-vimāṇu aviẏāreṃ  $  laï rakkhasiẏa vijja sahũ hāreṃ
aṇṇu vi raẏaṇāẏara-pariẏañciẏa  $  duppaïsāra surehi mi vañciẏa
tīsa parama joẏaṇa vitthiṇṇī  $  laṅkā-ṇaẏari tujjhu maĩ diṇṇī
aṇṇu vi ekka-vāra chajjoẏaṇa  $  laï pāẏālalaṅka ghaṇavāhaṇa"
bhīma-mahābhīmahũ āeseṃ  $  diṇṇu paẏāṇaü maṇĕ parioseṃ
vimalakitti-vimalāmala-mantihĩ  $  parimiu avarehi mi sāmantĕhĩ

ghattā:

laṅkāurihĩ païṭṭhu  $  avicalu rajjĕ pariṭṭhiu
   rakkhasa-vaṃsahŏ ṇāĩ  $  pahilaü kandu samuṭṭhiu


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 9:


vahaveṃ kāleṃ vala-saṃpattiĕ  $  ajiẏa-jiṇahŏ gaü vandaṇa-hattiĕ
taṃ samasaraṇu paīsaï jāvĕhĩ  $  saẏaru vi tahĩ jĕ parāiu tāvĕhĩ
pucchiu ṇāhu pihimi-paripāleṃ  $  "kaï hosanti bhavanteṃ kāleṃ
tumheṃ jehā vaẏa-guṇa-vantā  $  kaï titthaẏara deva aïkantā
taṃ ṇisuṇĕvi kandappa-viẏāraü  $  māgaha-bhāsaĕ kahaï bhaḍāraü
"maĩ jehaü kevala-saṃpaṇṇaü  $  ekku ji risahu deu uppaṇṇaü


paĩ jehaü chakkhaṇḍa-pahāṇaü  $  bharaha-ṇarāhiu ekku ji rāṇaü
paĩ viṇu dasa hosanti ṇaresara  $  maĩ viṇu vāvīsa vi titthaṅkara
ṇava valaeva ṇava ji ṇārāẏaṇa  $  hara eẏāraha ṇava ji dasāṇaṇa
aṇṇu vi ekkuṇasaṭṭhi purāṇaĩ  $  jiṇa-sāsaṇĕ hosanti pahāṇaĩ"

ghattā:

toẏadavāhaṇu tāma  $  bhāveṃ pulaü vahantaü
      dasa-uttarĕṇa saeṇa  $  bharahu jema ṇikkhantaü


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 10:


ṇiẏa-ṇandaṇahŏ ṇihaẏa-paḍivakkhahŏ  $  laṅkā-ṇaẏari diṇṇa maharakkhahŏ
vahaveṃ kāleṃ sāsaẏa-thāṇahŏ  $  ajiẏa-bhaḍāraü gaü ṇivvāṇahŏ
saẏarahŏ saẏala pihimi bhuñjantahŏ  $  raẏaṇa-ṇihāṇaĩ paripālantahŏ
saṭṭhi sahāsa hūẏa vara-puttahũ  $  saẏala-kalā-viṇṇāṇa-ṇiuttahũ
ekka-divasĕ jiṇa-bhavaṇa-ṇivāsahŏ  $  vandaṇa-hattiĕ gaẏa kaïlāsahŏ
bharaha-kiẏaĩ maṇi-kañcaṇa-māṇaĩ  $  caüvīsa vi vandeppiṇu thāṇaĩ
bhaṇaï bhaīrahi suṭṭhu viẏakkhaṇu  $  "karahũ kiṃ pi jiṇa-bhavaṇahũ rakkhaṇu
kaḍḍhĕvi gaṅga bhamāḍahũ pāsĕhĩ"  $  taṃ ji samatthiu bhāi-sahāsĕhĩ

ghattā:

daṇḍa-raẏaṇu paricintĕvi  $  khoṇi khaṇantu bhamāḍiu
    pāẏālaïrihĕ ṇāĩ  $  viẏaḍa-uratthalu phāḍiu


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 11:


takkhaṇĕ khou jāu ahi-loẏahŏ  $  dharaṇindahŏ sahāsa-phaḍa-ḍoẏahŏ
āsīvisa-diṭṭhiĕ ṇikkhattiẏa  $  saẏala vi chārahŏ puñju pavattiẏa
kaha vi kaha vi ṇa vi diṭṭhihĩ paḍiẏā  $  bhīma-bhaīrahi ve uvvariẏā
dummaṇa dīṇa-vaẏaṇa pariẏattā  $  lahu sakkeẏa-ṇaẏari saṃpattā
mantihĩ kahiu "kaha vi tiha bhindahŏ  $  jiha uḍḍanti ṇa pāṇa ṇarindahŏ"
tāma sahā-maṇḍaü maṇḍijjaï  $  āsaṇu āsaṇeṇa pīḍijjaï
mehalu mehaleṇa ālaggeṃ  $  hāreṃ hāru maüḍu maüḍaggeṃ
saẏara-ṇarindāsaṇa-saṃkāsaĩ  $  vaïsaṇāhũ vāṇavaï sahāsaïṃ

ghattā:

ṇaravaï āula-cittu  $  savvatthāṇu vihāvaï
   saṭṭhi-sahāsahũ majjhĕ  $  ekku vi puttu ṇa āvaï


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 12:


bhīma-bhaīrahi tāma païṭṭhā  $  ṇiẏa-ṇiẏa-āsaṇĕ gampi ṇiviṭṭhā
pucchiẏa puṇu paripāliẏa-rajjeṃ  $  "iẏara ṇa païsaranti kiṃ kajjeṃ
tehĩ viṇāsaṇāĩ vicchāẏaĩ  $  tāmarasāĩ va ṇiddhuẏagāẏaĩ"
taṃ ṇisuṇevi vaẏaṇu tahŏ mantihĩ  $  jāṇāviu pacchaṇṇa-paüttihĩ
"he ṇaravaï ṇiẏa-kulahŏ paīvā  $  gaẏa diẏahā kiṃ enti paḍīvā
jalavāhiṇi-pavāha ṇivvūḍhā  $  pariẏattanti kāĩ te mūḍhā
ghaṇa-ghaṭṭiẏaĩ vijju-vipphuriẏaĩ  $  suviṇaẏa-vālabhāva-saṃcariẏaĩ
jalavuvvuva-taraṅga-suracāvaĩ  $  kaï dīsanti viṇāsu ṇa bhāvaï
ghattā:

bharaha-vāhuvali-risaha  $  kāla-bhuaṅgeṃ giliẏā
    kaü dīsanti paḍīvā  $  ujjhahĩ ekkahĩ miliẏā"


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 13:


jaṃ ṇiddarisu samāsaĕ diṇṇaü  $  taṃ cakkavaïhĕ hiẏavaü bhiṇṇaü
"teṇa jĕ te atthāṇu ṇa ḍhukkā  $  phuḍu mahu keraü pesaṇu cukkā"
laddhāvasarĕhĩ jaṃ aṇuhuttaü  $  bhaïrahi-bhīmahĩ kahiu ṇiruttaü
taṃ ṇisuṇevi rāu mucchaṃgaü  $  paḍiu mahaddumu vva pavaṇāhaü
tahi mi kālĕ sāmiẏa-sammāṇĕhĩ  $  bhiccĕhĩ jema ṇa melliu pāṇĕhĩ
dukkhu dukkhu dūrujjhiẏa-veẏaṇu  $  uṭṭhiu savvaṅgāgaẏa-ceẏaṇu
"kiṃ soeṃ kiṃ khandhāvāreṃ  $  vari pāvajja lemi aviẏāreṃ
āẏaĕ lacchiĕ vahu jujjhāviẏa  $  pāhuṇaẏā iva vahu volāviẏa

ghattā:

jo jo ko vi juvāṇu  $  tāsu tāsu kulaüttī
    meiṇi cheñchaï jema  $  kavaṇeṃ ṇarĕṇa ṇa bhuttī"


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 14:


pabhaṇiu bhīmu "hohi diḍhu rajjahŏ  $  haũ puṇu jāmi thāmi ṇiẏa-kajjahŏ"
teṇa vi vuttu "ṇāhi vaü bhañjami  $  cheñchaï paĩ ji kahiẏa ṇaü bhuñjami"
cattu bhīmu bhaïrahi hakkāriu  $  diṇṇa pihimi vaïsaṇĕ vaïsāriu
appuṇu bharahu jema ṇikkhantaü  $  taü karevi puṇu ṇivvui pattaü
tā ettahĕ viṇihaẏa-paḍivakkhahŏ  $  rajju karantahŏ tahŏ maharakkhahŏ
devarakkhu uppaṇṇaü ṇandaṇu  $  ṇaravaï ekka-divasĕ gaü uvavaṇu
kīlaṇa-vāvihĕ parimiu ṇārihĩ  $  ṇhāi gaïndu va sahũ gaṇiẏārihĩ
ṇivaḍiẏa tāsu diṭṭhi tahĩ avasarĕ  $  jahĩ muu mahuẏaru kamalabbhantarĕ

ghattā:

cintiu "jiha dhuagāu  $  rasa-lampaḍu acchantaü
    tiha kāmāuru savvu  $  kāmiṇi-vaẏaṇāsattaü"


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 15:

ṇiẏa-maṇĕ jāi visāẏahŏ jāvĕhĩ  $  savaṇa-saṅghu saṃpāiu tāvĕhĩ
saẏala vi risi tiẏāla-jogesara  $  mahakaï gamaẏa vāi vāīsara
saẏala vi vandhu-sattu-samabhāvā  $  tiṇa-kañcaṇa-pariharaṇa-sahāvā
saẏala vi jalla-malaṅkiẏa-dehā  $  dhīrattaṇĕṇa mahīhara-jehā
saẏala vi ṇiẏa-tava-teeṃ diṇaẏara  $  gambhīrattaṇeṇa raẏaṇāẏara
saẏala vi ghora-vīra-tava-tattā  $  saẏala vi saẏala-saṅga-paricattā
saẏala vi kamma-vandha-viddhaṃsaṇa  $  saẏala vi saẏala-jīva-mambhīsaṇa
saẏala vi paramāgama-pariẏāṇā  $  kāẏa-kilesekkekka-pahāṇā

ghattā:

saẏala vi carama-sarīra  $  saẏala vi ujjuẏa-cittā
    ṇaṃ pariṇaṇahã paẏaṭṭa  $  siddhi-vahuẏa varaïttā


_______________________________________________________________


START
PAUMACARIU, Kaṇḍa I, Saṃdhi 5, Kaḍavaka 16:


to etthantarĕ pahu āṇandiu  $  so risi-saṅghu turanteṃ vandiu
pabhaṇiu viṇṇavevi "suẏasāẏara  $  bho bho bhavvambhoẏa-divāẏara
bhava-saṃsāra-mahaṇṇava-ṇāsiẏa  $  karĕ pasāu pavvajjahĕ sāmiẏa"
jampaï sāhu "sāhu laṅkesara  $  paĩ jīvevaü aṭṭha jĕ vāsara
jaṃ jāṇahi taṃ karahi turantaü"  $  ṇivisaddheṇa so vi ṇikkhantaü
aṭṭha divasa saṃllehaṇa bhāvĕvi  $  aṭṭha divasa dāṇaĩ devāvĕvi
aṭṭha divasa pujjaü ṇīsārĕvi  $  aṭṭha divasa paḍimaü ahisārĕvi
aṭṭha divasa ārāhaṇa vāĕvi  $  gaü mokkhahŏ paramappaü jhāṇĕvi

ghattā:

tahŏ maharakkhahŏ puttu  $  devarakkhu valavantaü
    thiu amarāhiu jema  $  laṅka sa ïṃ bhu ñjantaü


----------  [6. chaṭṭho saṃdhi]  ----------


caüsaṭṭhihĩ siṃhāsaṇĕhĩ aïkantĕhĩ āṇantaĕ bhittiĕ
puṇu uppaṇṇu kittidhavalu dhavaliu jeṇa bhuaṇu ṇiẏa-kittiĕ



yathā prathamas toyadavāhanaḥ. toyadavāhanasyāpatyaṃ maharakṣaḥ. maharakṣasyāpatyaṃ devarakṣaḥ. devarakṣasyāpatyaṃ rakṣaḥ. rakṣasyāpatyaṃ ādityaḥ. ādityasyāpatyam ādityarakṣaḥ. ādityarakṣasyāpatyaṃ bhīmaprabhaḥ. bhīmaprabhasyāpatyaṃ pūjarhan. pūjarhato 'patyaṃ jitabhāskaraḥ. jitabhāskarasyāpatyaṃ saṃparikīrtiḥ. saṃparikīrter sugrīvaḥ. sugrīvasyāpatyaṃ harigrīvaḥ. harigrīvasyāpatyaṃ śrīgrīvaḥ. śrīgrīvasyāpatyaṃ sumukhaḥ. sumukhasyāpatyaṃ suvyaktaḥ. suvyaktasyāpatyaṃ mṛgavegaḥ. mṛgavegasyāpatyaṃ bhānugatiḥ. bhāṇugater apatyam indraḥ. indrasyāpatyam indraprabhaḥ. indraprabhasyāpatyaṃ meghaḥ. meghasyāpatyaṃ siṃhavadanaḥ. siṃhavadanasyāpatyaṃ paviḥ. paver apatyaṃ indraviṭuḥ. indraviṭor apatyaṃ bhānudharmā. bhānudharmaṇo 'patyaṃ bhānuḥ. bhānor apatyaṃ surāriḥ. surārer apatyaṃ trijaṭaḥ. trijaṭasyāpatyaṃ bhīmaḥ. bhīmasyāpatyaṃ mahābhīmaḥ. mahābhīmasyāpatyaṃ mohanaḥ. mohanasyāpatyam aṅgārakaḥ. aṅgārakasyāpatyaṃ raviḥ. raver apatyaṃ cakrāraḥ. cakrārasyāpatyaṃ vajrodaraḥ. vajrodarasyāpatyaṃ pramodaḥ. pramodasyāpatyaṃ siṃhavikramaḥ. siṃhavikramasyāpatyaṃ  cāmuṇḍaḥ. cāmuṇḍasyāpatyaṃ ghātakaḥ. ghātakasyāpatyaṃ bhīṣmaḥ. bhīṣmasyāpatyaṃ dvipabāhuḥ. dvipabāhor apatyam arimardanaḥ. arimardanasyāpatyaṃ nirvāṇabhaktiḥ. nirvāṇabhakter apatyam ugraśrīḥ. ugraśriyo 'patyaṃ arhadbhaktiḥ. arhadbhakter apatyaṃ anuttaraḥ. anuttarasyāpatyaṃ gatyuttamaḥ. gatyuttamasyāpatyam anilaḥ. anilasyāpatyaṃ caṇḍaḥ. caṇḍasyāpatyaṃ laṅkāśokaḥ. laṅkāśokasyāpatyaṃ mayūraḥ. mayūrasyāpatyaṃ mahābāhuḥ. mahābāhor apatyaṃ manoramaḥ. manoramasyāpatyaṃ bhāskaraḥ. bhāskarasyāpatyaṃ bṛhadgatiḥ. bṛhadgater apatyaṃ bṛhatkāntaḥ. bṛhatkāntasyāpatyam arisaṃtrāsaḥ. arisaṃtrāsasyāpatyaṃ candrāvartaḥ. candrāvartasyāpatyaṃ mahāravaḥ. mahāravasyāpatyaṃ meghadhvaniḥ. meghadhvaner apatyaṃ grahakṣobhaḥ. grahakṣobhasyāpatyaṃ nakṣatradamanaḥ. nakṣatradamanasyāpatyaṃ tārakaḥ. tārakasyāpatyaṃ meghanādaḥ. meghanādasyāpatyaṃ kīrtidhavalaḥ. ityetāni
catuḥṣaṣṭi siṃhāsanāni.


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 1:

sura-kīlaĕ rajju karantāhŏ  $  laṅkāuri paripālantāhŏ
ekkahĩ diṇĕ vijjāhara-pavaru  $  lacchī-mahaevihĕ bhāi ṇaru
sirikaṇṭha-ṇāmu ṇiva-mehuṇaü  $  raẏaṇaürahŏ āiu pāhuṇaü
sa-kalattu sa-manti-samanta-valu  $  tahŏ ahimuhu āu kittidhavalu
sa-paṇāmu samāicchiu karĕvi  $  puṇu thiu ekkāsaṇĕ vaïsarĕvi
etthantarĕ haẏa-gaẏa-raha-caḍiu  $  atthakkaĕ pārakkaü paḍiu
cāẏāra vi vāraĩ ruddhāĩ  $  diṭṭhaĩ chatta-ddhaẏa-cindhāĩ
ṇisuẏaĩ raṇa-tūraĩ vajjiẏaĩ  $  haẏa-hiṃsiẏa-gaẏavara-gajjiẏaĩ
duvvāra-vaïri-saẏa-rokkiẏaĩ  $  paccāriẏa-khāriẏa-kokkiẏaĩ

ghattā:

taṃ pekkheviṇu vaïri-valu  $  kittidhavalu sirikaṇṭheṃ dhīriu
      "tāva ṇa jiṇavaru jaẏa bhaṇami  $  jāva ṇa raṇĕ vivakkhu sara-sīriu"


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 2:


sirikaṇṭhahŏ joĕvi muha-kamalu  $  kamalāĕ pavuttu kittidhavalu
"kiṃ ṇa muṇahi dhaṇa-kañcaṇa-paüru  $  vijjāhara-seḍhihĩ mehaüru
tahĩ pupphottara-vijjāhivaï  $  tahŏ taṇiẏa duhiẏa haũ kamalamaï
chuḍu chuḍu uvvellĕvi ṇīsariẏa  $  camaraharihĩ ṇārihĩ pariẏariẏa
tahĩ avasarĕ dhavala-visālāĩ  $  vandeppiṇu meru-jiṇālāĩ
sa-vimāṇu entu ṇahĕ ṇiẏavi saĩ  $  ghattiẏa ṇaẏaṇuppala-māla maĩ
taïẏahũ jĕ jāu pāṇiggahaṇu  $  evahĩ ṇikkāraṇĕ kāĩ raṇu
mā ṇiẏa-ṇiẏa-seṇṇaĩ ṇiṭṭhavahŏ  $  tahŏ pāsu mahantā paṭṭhavahŏ"

ghattā:

ṇisuṇĕvi taṃ tehaü vaẏaṇu  $  pesiẏa dūẏa parāiẏa tettahĕ
    uttara-vārĕ pariṭṭhiẏaü  $  pupphottaru vijjāharu jettahĕ


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 3:


viṇṇāṇa-viṇaẏa-ṇaẏavantaĕhĩ  $  vijjāharu vuttu mahantaĕhĩ
"paramesara etthu a-khanti kaü  $  savvaü kaṇṇaü para-bhāẏaṇaü
sariẏaü ṇīsarĕvi mahīharahŏ  $  ḍhoẏanti salilu raẏaṇāẏarahŏ
mottiẏa-mālaü sirĕ kuñjarahŏ  $  uvasoha denti aṇṇahŏ ṇarahŏ
dhārāu levi jalu jalaharahŏ  $  siñcanti aṅgu ṇava-taruvarahŏ
uppajjĕvi majjhĕ mahā-sarahŏ  $  ṇaliṇiu viẏasanti divāẏarahŏ
sirikaṇṭha-kumārahŏ dosu kaü  $  taü duhiẏaĕ laïu saẏamvaraü
taṃ ṇisuṇĕvi ṇaravaï lajjiẏaü  $  thiu māṇa-maḍapphara-vajjiẏaü

ghattā:

"kaṇṇā dāṇu kahiṃ (?) taṇaü  $  jaï ṇa diṇṇu to tuḍihĩ caḍāvaï
     hoi sahāveṃ maïlaṇiẏa  $  cheẏa-kālĕ dīvaẏa-siha ṇāvaï"


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 4:


gaü ema bhaṇevi ṇarāhivaï  $  sirikaṇṭheṃ pariṇiẏa paümavaï
vahu-divasĕhĩ ummāhaẏa-jaṇaṇu  $  ṇiẏa-sālaü pekkhĕvi gamaṇa-maṇu
sabbhāveṃ bhaṇaï kittidhavalu  $  "jiha dūrīhoi ṇa muha-kamalu


tiha acchahũ sajjaṇa-pāṇa-piẏa  $  kiṃ vihĩ ṇa pahuccaï eha siẏa
mahu atthi aṇeẏa dīva pavara  $  hari-haṇuruha-haṃsa-suvela-dhara
kusa-kañcaṇa-kañcua-maṇi-raẏaṇa  $  chohāra-cīra-vāhaṇa-javaṇa
vavvara-vajjara-gīrā vi siri  $  toẏāvali-sañjhāgāra-giri
velandhara-siṅghala-cīṇavara  $  rasa-rohaṇa-johaṇa-kikkudhara

ghattā:

bhāra-bharakkhama-bhīma-taḍa  $  eẏa mahārā dīva vicittā
    ṇivvāḍeppiṇu dhammu jiha  $  jaṃ bhāvaï taṃ geṇhahi mittā"


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 5:


sirikaṇṭhahŏ tāma manti kahaï  $  "kiṃ vahaveṃ vāṇara-dīu laï
jahĩ kikku-mahīharu hema-ilu  $  vipphuriẏa-mahāmaṇi-phaliha-silu
pavalaṅkuru indaṇīla-guhilu  $  sasikanta-ṇīra-ṇijjhara-vahalu
muttāhala-jala-tusāra-darisu  $  jahĩ desu vi tāsu jĕ aṇusarisu
ahiṇava-kusumaĩ pakkaĩ phalaĩ  $  kara-gejjhaĩ paṇṇaĩ phopphalaĩ
jahĩ dakkha rasālaü dīhiẏaü  $  guliẏaü amarehi mi īhiẏaü
jahĩ ṇāṇā-kusuma-karamviẏaĩ  $  sīẏalaĩ jalaĩ ali-cumviẏaĩ
jahĩ dhaṇṇaĩ phala-saṃdarisiẏaĩ  $  dharaṇihĕ aṅgāĩ va harisiẏaĩ"

ghattā:

taṃ ṇisuṇĕvi tosiẏa-maṇĕṇa  $  devāgamaṇahŏ aṇuharamāṇaü
    māhava-māsahŏ paḍhama-diṇĕ  $  tahĩ sirikaṇṭheṃ diṇṇu paẏāṇaü


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 6:


laṅgheppiṇu lavaṇa-samudda-jalu  $  taṃ vāṇara-dīu païṭṭhu valu
jahĩ kuhiṇiu ravikanta-ppahaü  $  sihi-saṅkaĕ uvari ṇa dei paü
jahĩ vāviu vaülāmoiẏaü  $  sura-saṅkaĕ ṇarĕṇa ṇa joiẏaü
jahĩ jalaĩ ṇāhĩ viṇu paṅkaĕhĩ  $  paṅkaẏaĩ ṇāhĩ viṇu chappaĕhĩ
jahĩ vaṇaĩ ṇāhĩ viṇu amvaĕhĩ  $  amvā vi ṇāhĩ viṇu gocchaĕhĩ
gocchā vi ṇāhĩ viṇu koilĕhĩ  $  koilaü ṇāhĩ viṇu kalaẏalĕhĩ
jahĩ phalaĩ ṇāhĩ viṇu taruvarĕhĩ  $  taruvara vi ṇāhĩ viṇu laẏaharĕhĩ
laẏaharaĩ ṇāhĩ ṇikkusumiẏaĩ  $  jahĩ mahuẏara-vindaĩ ṇa bhamiẏaĩ

ghattā:

sāhaü ṇaü viṇu vāṇarĕhĩ  $  ṇaü vāṇara jāhã ṇa vukkāro
    tāĩ ṇiẏantaü tahĩ jĕ thiu  $  vijjālaü sirikaṇṭha-kumāro


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 7:


pahu tehĩ samāṇu kheḍu karĕvi  $  avarehi dharāvĕvi saĩ dharĕvi
gaü kikku-mahīharaho (?) siharu  $  caüdaha-joẏaṇa-pamāṇu ṇaẏaru
kiu sahasā savvu suvaṇṇamaü  $  ṇāmeṇa kikkupuru aṇṇamaü
jahĩ candakanti-maṇi candiẏaü  $  sasi bhaṇĕvi a-diẏahĕ jĕ vandiẏaü
jahĩ sūrakanti-maṇi vipphuriẏa  $  ravi bhaṇĕvi jalāĩ muanti diẏa
jahĩ ṇīlāuli-bhū-bhaṅguraĩ  $  mottiẏatoraṇa-uddanturaĩ
viddumaduvāra-rattāharaĩ  $  avaropparu vihasanti va gharaĩ
uppaṇṇu tāma koḍḍāvaṇaü  $  sirikaṇṭhahŏ vajjakaṇṭhu taṇaü

ghattā:

ekka-divasĕ devāgamaṇu  $  ṇiĕvi jantu ṇandīsara-dīvahŏ
    vandaṇa-hattiĕ so vi gaü  $  parama-jiṇahŏ taïlokka-paīvahŏ


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 8:


sa-pasāhaṇu sa-parivāru sa-dhaü  $  maṇusuttara-mahiharu jāma gaü
paḍikūliu tāma gamaṇu ṇarahŏ  $  siddhālaü ṇāĩ ku-muṇivarahŏ
"maĩ aṇṇa-bhavantarĕ kāĩ kiu  $  jeṃ sura gaẏa mahu ji vimāṇu thiu
vari ghora-vīra-taü haũ karami  $  ṇandīsarakkhu jeṃ païsarami"
gaü ema bhaṇĕvi ṇiẏa-paṭṭaṇahŏ  $  saṃtāṇu samappĕvi ṇandaṇahŏ
ṇīsaṅgu jāu ṇivisantarĕṇa  $  jiha vajjakaṇṭhu kālantarĕṇa
tiha indāuhu tiha indamaï  $  tiha meru sa-mandaru pavaṇagaï
tiha ravipahu ema suhāsaṇaĩ  $  vavagaẏaĩ aṭṭha sīhāsaṇaĩ

ghattā:

ṇavamaü ṇāmeṃ amarapahu  $  vāsupujja-seẏaṃsa-jiṇindahũ
    antarĕ vihi mi pariṭṭhiẏaü  $  chaṇa-puvvaṇhu jema ravi-candahũ


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 9:


pariṇantahŏ laṅkāhiva-duhiẏa  $  tahŏ paṅgaṇĕ keṇa vi kaï lihiẏa
dīhara-laṅgūlāratta-muha  $  kamu dinti va dhāvanti va samuha
taṃ pekkhĕvi sāhāmaẏa-ṇivahu  $  bhaïẏaĕ mucchāviẏa rāẏa-vahu
etthantarĕ kuviu ṇarāhivaï  $  "taṃ mārahu lihiẏā jeṇa kaï"
paṇaveppiṇu mantihĩ uvasamiu  $  "kaï-ṇivahu ṇa keṇa vi aïkamiu
eẏahũ ji pasāeṃ rāẏa-siẏa  $  taü pesaṇaẏārī jema tiẏa
eẏahũ jĕ pasāeṃ raṇĕ ajaü  $  jagĕ vāṇara-vaṃsu pasiddhi-gaü
sirikaṇṭhahŏ laggĕvi kaï-saẏaĩ  $  eẏaĩ jĕ tumha kula-devaẏaĩ

ghattā:

taṃ ṇisuṇĕvi parituṭṭhaĕṇa  $  aïkamiẏa (?) ṇamiẏa marisāviẏa
    ṇimmala-kulahŏ kalaṅku jiha  $  maüḍĕ cindhĕ dhaĕ chattĕ lihāviẏa


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 10:


teṃ vāṇara-vaṃsu pasiddhi-gaü  $  viṇṇi vi seḍiu vasikarĕvi thiu
uppaṇṇu kaïddhaü tāsu suu  $  kaïdhaẏahŏ vi paḍivalu pavara-bhuu
paḍivalahŏ vi ṇaẏaṇāṇandu puṇu  $  puṇu khaẏarāṇandu visāla-guṇu
puṇu giriṇandaṇu puṇu uvahiraü  $  tahŏ parama-mittu paḍipakkha-khaü
taḍikesi-ṇāmu laṅkāhivaï  $  vijjāhara-sāmiu gaẏaṇagaï
ekkahĩ diṇĕ uvavaṇu ṇīsariu  $  puṇu vuḍḍaṇa-vāvihĕ païsariu
mahaevi tāma tahŏ takkhaṇĕṇa  $  thaṇa-siharahĩ phāḍiẏa makkaḍĕṇa
teṇa vi ṇārāẏahĩ viddhu kaï  $  gaü taü jaü taruvara-mūlĕ jaï

ghattā:

laddha-ṇamokkārahŏ phalĕṇa  $  uvahikumāru deu uppaṇṇaü
    ṇiẏaẏa-bhavantaru saṃbharĕvi  $  vijjukesu jaü taü avaïṇṇaü


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 11:


taḍikesu ṇievi vihāiẏaü  $  "haũ eṇa haẏāseṃ ghāiẏaü
ajju vi maṇĕ sallu samuvvahaï  $  jaü pekkhaï taü kaïvara vahaï
kettaḍaü vahesaï khuddu khalu  $  uppāẏami māẏā-pamaẏa-valu"
to ema bhaṇĕvi sāhāmiẏaĩ  $  girivara-saṃkāsaĩ ṇimmiẏaĩ
rattamuhaĩ puccha-paīharaĩ  $  vukkāra-ghora-ghagghara-saraĩ
āṇattaĩ uppari dhāiẏaĩ  $  jalĕ thalĕ āẏāsĕ ṇa māiẏaĩ
aṇṇaĩ ummūliẏa-taruvaraĩ  $  aṇṇaĩ saṃcāliẏa-mahiharaĩ
aṇṇaĩ uggāmiẏa-paharaṇaĩ  $  aṇṇaĩ laṅgūla-paīharaĩ

ghattā:

aṇṇaĩ huẏavaha-hatthāĩ  $  aṇṇaĩ puṇu aṇṇĕhĩ uppāĕhĩ
    rūvaĩ kālahŏ kerāĩ  $  āvĕvi thiẏaĩ ṇāĩ vahu-bhāĕhĩ


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 12:


aṇṇahĩ kokkiu laṅkāhivaï  $  "tiha paharu pāu jiha ṇihaü kaï"
taṃ ṇisuṇĕvi ṇaravaï kampiẏaü  $  "kiṃ kahi mi pavaṅgamu jampiẏaü
kiṃ kahi mi kaïndahŏ paharaṇaĩ  $  āẏaĩ lahuāĩ ṇa kāraṇaĩ
cintevi mahābhaẏa-ghatthaĕṇa  $  vollāviẏa paṇaviẏa-matthaĕṇa
"ke tumhaĩ kāĩ a-khanti kiẏa  $  kajjeṇa keṇa saṇṇahĕvi thiẏa"
taṃ ṇisuṇĕvi caviu pamaẏa-ṇivahu  $  "kiṃ puvva-vaïru vīsariu pahu
jaïẏahũ jala-kīlaĕ āiẏaü  $  mahaevi-kajjĕ kaï ghāiẏaü
risi-pañcaṇamokkārahũ valĕṇa  $  suravaru uppaṇṇu teṇa phalĕṇa

ghattā:

vaïru tuhāraü saṃbharĕvi  $  so haũ ekku vi thiu vahu-bhāĕhĩ
    seraü acchahi kāĩ raṇĕ  $  jima abbhiḍu jima paḍu mahu pāĕhĩ"


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 13:


taṃ ṇisuṇĕvi ṇamiu ṇarāhivaï  $  amareṇa vi darisiẏa amara-gaï
ṇiu vijjukesu karĕ dharĕvi tahĩ  $  ṇivasaï maharisi caü-ṇāṇi jahĩ
paẏāhiṇa karĕvi guru-bhatti kiẏa  $  vandeppiṇu viṇṇi mi puraü thiẏa
savvaṅgiu suravaru harisiẏaü  $  "ĕhu jammu eṇa mahu darisiẏaü
ajju vi lakkhijjaï pāẏaḍaü  $  mahu keraü eu sarīraḍaü"
taṃ pekkhĕvi taḍikesu vi ḍariu  $  ṇaṃ pavaṇa-chittu taru tharahariu
puṇu pucchiu maharisi "dhammu kahĕ  $  paribhamahũ jeṇa ṇaü ṇaraẏa-pahĕ"
taṃ ṇisuṇĕvi cavaï cāru-cariu  $  "mahu atthi aṇṇu paramāẏariu
so kahaï dhammu savvattiharu  $  païsahũ ji jiṇālaü santiharu
parioseṃ tiṇṇi vi uccaliẏa  $  vāhuvali-bharaha-risaha va miliẏa

ghattā:

diṭṭhu mahārisi cei-harĕ  $  ṇaravaï-uvahikumāra-muṇindĕhĩ
     parama-jiṇindu samosaraṇĕ  $  ṇaṃ dharaṇinda-surinda-ṇarindĕhĩ


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 14:


paṇaveppiṇu pucchiu parama-risi  $  "darisāvi bhaḍārā dhamma-disi"
paramesaru jampaï jaï-pavaru  $  taï-kāla-vuddhi caü-ṇāṇa-dharu
"dhammeṇa jāṇa-jampāṇa-dhaẏa  $  dhammeṇa bhicca-raha-turaẏa-gaẏa
dhammeṇāharaṇa-vilevaṇaĩ  $  dhammeṇa ṇiẏāsaṇa-bhoẏaṇaĩ
dhammeṇa kalattaĩ maṇaharaĩ  $  dhammeṇa chuhā-paṇḍura-gharaĩ
dhammeṇa piṇḍa-pīṇa-tthaṇaü  $  camaraĩ pāḍanti varaṅgaṇaü
dhammeṇa maṇuẏa-devattaṇaĩ  $  valaeva-vāsuevattaṇaĩ
dhammeṇa aruha-siddhattaṇaĩ  $  titthaṅkara-cakkaharattaṇaĩ

ghattā:

ekkeṃ dhammeṃ hontaĕṇa  $  indā deva vi seva karanti
    dhamma-vihūṇahŏ māṇusahŏ  $  caṇḍāla vi paṅgaṇaĕ ṇa ṭhanti"


_______________________________________________________________


START
PAUMACARIU, Kaṇḍa I, Saṃdhi 6, Kaḍavaka 15:


taḍikeseṃ pucchiu puṇu vi guru  $  "aṇṇahĩ bhavĕ ko haũ ko va suru"
jaï jampaï "ṇisuṇuttara-disaĕ  $  jāo 'si āsi kāsī-visaĕ
tuhũ sāhu ehu dhāṇukku tahĩ  $  āiu taru-mūlĕ vi thiŏ 'si jahĩ
ṇigganthu ṇiĕvi uvahāsu kaü  $  īsīsuppaṇṇu kasāu taü
bhañjĕvi kāvittha-sagga-gamaṇu  $  patto 'si ṇavara joisa-bhavaṇu
tatthahŏ vi caveppiṇu suddhamaï  $  hūo 'si ettha laṅkāhivaï
dhāṇukkiu hiṇḍĕvi bhava-gahaṇĕ  $  uppaṇṇu pavaṅgamu pamaẏa-vaṇĕ
paĩ haü samāhi-maraṇeṇa muu  $  puṇu gampiṇu uvahi-kumāru huu"
tā


taṃ ṇisuṇĕvi laṅkesarĕṇa  $  rajjĕ sukesu thavĕvi paramattheṃ
    muĕvi ku-vesa va rāẏa-siẏa  $  tava-siẏa-vahuẏa laïẏa saĩ hattheṃ


_______________________________________________________________

START
PAUMACARIU, Kaṇḍa I, Saṃdhi 6, Kaḍavaka 16:


jaṃ vijjukesu ṇigganthu thiu  $  pañcĕhĩ muṭṭhihĩ sirĕ lou kiu
taṃ kaḍaẏa-maüḍa-kuṇḍala-dharĕṇa  $  sammattu laïu diḍhu suravarĕṇa
etthantarĕ kikka-puresarahŏ  $  gaü lehu kaïddhaẏa-seharahŏ
mahi-maṇḍalĕ ghattiu diṭṭhu kiha  $  ṇāvālaü gaṅgā-vāhu jiha
vandhaṇa-vimukku ṇaṃ ṇiraẏaülu  $  vaṅkuḍaü sahāveṃ jema khalu
juvaī jaṇu vaṇṇu samuvvahaï  $  āẏariu va cariu kahaü kahaï
ṇaṃ akkhara-pantihĩ pahu bhaṇiu  $  "tumhahũ sukesu paripālaṇiu
taḍikeseṃ tava-siẏa laïẏa karĕ  $  jaṃ jāṇahi taṃ pahu tuhu mi karĕ

ghattā:

lehu ghiveppiṇu uvahiraü  $  puttahŏ rajju devi ṇikkhantaü
    purĕ paḍicandu pariṭṭhiẏaü  $  vāṇaradīu sa ïṃ bhu ñjantaü


----------  [7. sattamo saṃdhi]  ----------


paḍicandahŏ jāẏa  $  kikkindhandhaẏa pavara-bhuva
ṇaṃ risaha-jiṇāsu  $  bharaha-vāhuvali ve vi suva


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 1:


chuḍu chuḍu sarīra-saṃpatti patta  $  tahĩ avasarĕ keṇa vi kahiẏa vatta
"veẏaḍḍha-kaḍaĕ dhaṇa-kaṇaẏa-paürĕ  $  dāhiṇa-seḍhihĩ āiccaṇaẏarĕ
vijjāmandaru ṇāmeṇa rāu  $  veẏamaï-agga-mahisiĕ sahāu
sirimāla-ṇāma tahŏ taṇiẏa duhiẏa  $  indīvaracchi chaṇa-canda-muhiẏa
kaẏalī-kandala-somāla vāla  $  sā paraĕ ghivesaï kahŏ vi māla"
taṃ ṇisuṇĕvi pavara-kaïddhaehĩ  $  gamu sajjiu kikkindhandhaehĩ
ḍhoiẏaĩ vimāṇaĩ caḍiẏa joha  $  saṃcalla ṇahaṅgaṇĕ diṇṇa-soha
ṇivisaddheṃ dāhiṇa-seḍhi patta  $  jahĩ miliẏā vijjāhara samatta

ghattā:

kikkindheṃ diṭṭhu  $  dhaü rāulaü su(?)pavaṇahaü
    hakkāraï ṇāĩ  $  karaẏalu sirimālahĕ taṇaü


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 2:

ṇiẏa-ṇiẏa-thāṇehĩ ṇivaddha mañca  $  mahakavi-kavvālāva va su-sañca
ārūḍha savva mañcesu tesu  $  cāmiẏara-gatta-maṇi-bhūsiesu
paribhamira-bhamara-jhaṅkāriesu  $  ṇiviḍāẏavatta-andhāriesu
ravikanta-kanti-ujjāliesu  $  ālāvaṇi-sadda-vamāliesu
mañcesu tesu thiẏa pahu caḍevi  $  vammaha-ṇaḍa ṇāḍijjanti(?) ke vi
bhūsanti sarīraĩ vāravāra  $  kaṇṭhāĩ muanti laẏanti hāra
sundara sacchāẏa vi kaṇaẏa-ḍora  $  aliẏaṃ ji ghivanti bhaṇevi thora
gāẏanti hasanti puṇāsaṇattha  $  aṅgaĩ moḍanti valanti hattha

ghattā:

sa-pasāhaṇa savva  $  thiẏa sammuha varaïtta kiha
    "kira hosaï siddhi"  $  āẏaĕ āsaĕ samaẏa jiha


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 3:


sirimāla tāma kariṇihĕ valagga  $  ṇaṃ vijju mahā-ghaṇa-koḍi-lagga
saẏalāharaṇālaṅkariẏa-deha  $  ṇaṃ ṇahĕ ummilliẏa canda-leha
aggima-gaṇiẏārihĕ caḍiẏa dhāi  $  ṇisi-puraü pariṭṭhiẏa sañjha ṇāi
darisāviu ṇara-ṇiurumvu tīĕ  $  ṇaṃ vaṇa-siri taruvara mahuẏarīĕ
"uhu sundari candāṇaṇa-kumāru  $  ugghāu ūhu raṇĕ duṇṇivāru
uhu vijaẏasīhu riu-palaẏa-kālu  $  rahaṇeura-puravara-sāmisālu
saẏala vi ṇaravara vañcanti jāi  $  avarāgama sammādiṭṭhi ṇāĩ
pura ujjovantiẏa dīvi jema  $  pacchaï andhāru karanti tema
ṇaṃ siddhi ku-muṇivara pariharanti  $  duggandha rukkha ṇaṃ bhamara-panti

ghattā:

gaṇiẏāriĕ vāla  $  ṇiẏa kikkindhahŏ pāsu kiha
      sari-salila-rahalliĕ (?)  $  kalahaṃsahŏ kalahaṃsi jiha


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 4:


kikkindhahŏ ghalliẏa māla tāĕ  $  ṇaṃ mehesarahŏ suloẏaṇāĕ
āsaṇṇa pariṭṭhiẏa vimala-deha  $  ṇaṃ kaṇaẏagirihĕ ṇava-candaleha
vicchāẏa jāẏa saẏala vi ṇarinda  $  sasi-joṇhaĕ viṇu ṇaṃ mahiharinda
ṇaṃ ku-tavasi parama-gaīhĕ cukka  $  ṇaṃ paṅkaẏa-sara ravi-kanti-mukka
etthantarĕ sirimālā-vaīhu  $  kovaggi-palīviu vijaẏasīhu
abbhantarĕ vijjāhara-varāhũ  $  païsāru diṇṇu kiṃ vaṇṇarāhũ
uddālahŏ vahu varaïttu haṇahŏ  $  vāṇara-vaṃsa-ẏaruhĕ kandu khaṇahŏ"
taṃ vaẏaṇu suṇeppiṇu andhaeṇa  $  hakkāriu amarisa-kuddhaeṇa

ghattā:
"vijjāhara tumhĕ  $  amhĕ kaïddhaẏa kavaṇu chalu
    laï paharaṇu pāva  $  jāma ṇa pāḍami sira-kamalu"


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 5:


taṃ vaẏaṇu suṇeppiṇu vijaẏasīhu  $  utthariu pavara-bhuva-phaliha-dīhu
abbhiṭṭu jujjhu vijjāharāhã  $  sirimālā-kāraṇĕ duddharāhã
sāhaṇaï mi avaropparu bhiḍanti  $  ṇaṃ sukaï-kavva-vaẏaṇaĩ ghaḍanti
bhañjanti khambha vihaḍanti mañca  $  dukkavi-kavvālāva va ku-sañca
haẏa gaẏa suṇṇāsaṇa saṃcaranti  $  ṇaṃ paṃsuli-loẏaṇa paribhamanti
raṇu vijjāhara-vāṇarahũ jāma  $  laṅkāhiu pattu sukesu tāma
ālaggu so vi vaṇĕ jiha huāsu  $  jasu ḍhukkaï so so lei ṇāsu
tahĩ avasarĕ vehāviddhaeṇa  $  raṇĕ vijaẏasīhu haü andhaeṇa

ghattā:

mahi-maṇḍalĕ sīsu  $  dīsaï asivara-khaṇḍiẏaü
    ṇāvaï saẏavattu  $  toḍĕvi haṃseṃ chaṇḍiẏaü


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 6:


viṇivāiĕ vijaẏamaïndĕ khuddĕ  $  kiĕ pārāuṭṭhaĕ vala-samuddĕ
tuṭṭhāṇaṇu bhaṇaï sukesu ema  $  "sirimāla laeppiṇu jāhũ deva"
teṃ vaẏaṇeṃ gaẏa kaṇṭaïẏa-gatta  $  ṇivisaddheṃ kikku-purakkhu patta
ettahĕ vi duṭṭha-ṇiṭṭhavaṇa-heu  $  keṇa vi ṇisuṇāviu asaṇiveu
"paramesara para-ṇaravara-sirīhu  $  olaggaï pāṇĕhĩ vijaẏasīhu
paḍicandahŏ suĕṇa kaïddhaeṇa  $  āvaṭṭiu jama-muhĕ andhaeṇa"
taṃ vaẏaṇu suṇĕvi ṇa karantu kheu  $  saṇṇahĕvi padhāiu asaṇiveu
caüraṅgeṃ vijjāhara-valeṇa  $  pariveḍhiu paṭṭaṇu teṃ chaleṇa

ghattā:

hakkāriẏa ve vi  $  "pāvahŏ pamaẏa-mahaddhaẏahŏ
   laï ḍhukkaü kālu  $  ṇiggahŏ kikkindhandhaẏahŏ


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 7:


puṇu pacchaĕ vipphuriẏāṇaṇeṇa  $  hakkāriẏa vijjulavāhaṇeṇa
"arĕ bhāi mahāraü ṇihaü jema  $  duddhara-sara-dhoraṇi dharahŏ tema"
taṃ ṇisuṇĕvi dūsaha-daṃsaṇehĩ  $  paḍicanda-ṇarindahŏ ṇandaṇehĩ
ṇiggantahĩ jaṇa-ṇiggaẏa-paẏāvu  $  kiu pārāuṭṭhaü seṇṇu sāvu
so asaṇiveu andhaẏahŏ valiu  $  taḍivāhaṇeṇa kikkindhu khaliu
paharaṇaĩ muẏanti su-dāruṇāĩ  $  khaṇĕ aggeẏaĩ khaṇĕ vāruṇāĩ
khaṇĕ pavaṇatthaĩ khaṇĕ thambhaṇāĩ  $  khaṇĕ vāmohaṇa-ummohaṇāĩ
khaṇĕ mahiẏalĕ khaṇĕ ṇahaẏalĕ bhamanti  $  khaṇĕ sandaṇĕ khaṇĕ jĕ vimāṇĕ thanti

ghattā:

āẏāmĕvi dukkhu  $  andhaü khaggeṃ kaṇṭhĕ haü
    ṇiu pantheṃ teṇa  $  jeṃ so vijaẏamaïndu gaü


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 8:


ettahĕ vi bhiṇḍivāleṇa pahaü  $  kikkindha-ṇarāhiu muccha-gaü
acchantaü paricintĕvi maṇeṇa  $  āmelliu vijjulavāhaṇeṇa
tahĩ avasarĕ ḍhukku sukesu pāsu  $  rahavarĕ chuhevi ṇiu ṇiẏa-ṇivāsu
paḍivāiu ceẏaṇa-bhāu laddhu  $  uṭṭhanteṃ pucchiu parama-vandhu
"kahĩ andhaü "pesaṇa-cukku deva"  $  ṇivaḍiu puṇo vi taḍi-rukkhu jema
puṇu paḍivāiu puṇu āu jīu  $  "hā paĩ viṇu suṇṇaü pamaẏa-dīu
hā bhāẏa sahoẏara dehi vāẏa  $  hā paĩ viṇu meiṇi vihava jāẏa"

ghattā:

to bhaṇaï sukesu  $  "saṃsaü ṇāha jievāhŏ
    sirĕ ṇikkhaĕ khaggĕ  $  avasaru kavaṇu ruevāhŏ


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 9:


viṇu kajjeṃ vaïrihĩ aṅgu dehi  $  pāẏālalaṅka païsarahũ ehi
jīvantahũ sijjhaï savvu kajju  $  ettiu ṇa vi haũ ṇa vi tuhũ ṇa rajju"
taṃ ṇisuṇĕvi vāṇara-vaṃsa-sāru  $  ṇīsariu sa-sāhaṇu sa-parivāru
ṇāsantu ṇiĕvi harisiẏa-maṇeṇa  $  rahu vāhiu vijjulavāhaṇeṇa
karĕ dhariu asaṇiveeṇa puttu  $  "kiṃ uttima-purisahã eu juttu
ṇāsantu ṇavantu suvantu sattu  $  bhuñjantu ṇa hammaï jalu piẏantu
jeṃ vijaẏasīhu haü bhuẏa-visālu  $  so ṇiu kiẏanta-dantantarālu"
taṃ ṇisuṇĕvi taḍivāhaṇu ṇiẏattu  $  lahu desu pasāhiu ekka-chattu

ghattā:

ṇigghāẏahŏ laṅka  $  aṇṇahã aṇṇaĩ paṭṭaṇaĩ
   bhuttaĩ icchāĕ  $  su-kalattaĩ va sa-jovvaṇaĩ


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 10:


kikkindha-sukesahã pura harevi  $  avara vi vijjāhara vasikarevi
vahu-divasĕhĩ ghaṇa-paḍalaĩ ṇievi  $  taṃ vijaẏasīha-duhu saṃbharevi
sahasāra-kumārahŏ devi rajju  $  appuṇu sāhiu para-loẏa-kajju
vahu-kāleṃ kikkindhāhivo vi  $  gaü vandaṇa-hattiĕ meru so vi
palluṭṭu paḍīvaü ṇara-variṭṭhu  $  mahu pavara-mahīharu tāma diṭṭhu
jovaï va paīhiẏa-loẏaṇehĩ  $  hasaï va kamalāẏara-āṇaṇehĩ
gāẏaï va bhamara-mahuari-sarehĩ  $  ṇhāi va ṇimmala-jala-ṇijjharehĩ
vīsamaï va laliẏa-laẏāharehĩ  $  paṇavaï va phulla-phala-gurubharehĩ

ghattā:

taṃ selu ṇievi  $  kokkāvĕvi ṇiẏa paẏa paüru
    kiu paṭṭaṇu tetthu  $  kikkindheṃ kikkindhapuru


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 11:


mahu-mahiharo vi kikkindhu vuttu  $  ucchuraü tāma uppaṇṇu puttu
aṇṇu vi sūraraü kaṇiṭṭhu tāsu  $  vāhuvali jema bharahesarāsu
ettahĕ vi sukesahŏ tiṇṇi putta  $  sirimāli-sumāli-sumallavanta
poḍhattaṇĕ vuccaï tehĩ tāu  $  "ki ṇa jāhũ jetthu kikkindharāu"
taṃ suṇĕvi jaṇereṃ vuttu ema  $  "thiẏa dāḍhuppāḍiẏa sappu jema
kahĩ jāhũ muĕvi pāẏālalaṅka  $  caüpāsiu vaïrihũ taṇiẏa saṅka
ghaṇavāhaṇa-pamuha ṇirantarāĩ  $  ettiẏaĩ jāma rajjantarāĩ
aṇuhūẏa laṅka kāmiṇi va pavara  $  mahu taṇaĕ sīsĕ avahariẏa ṇavara"

ghattā:

taṃ vaẏaṇu suṇevi  $  māli palittu davaggi jiha
    "uddhaddhaĕ rajjĕ  $  ṇivisu vi jijjaï tāẏa kiha


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 12:


mahu kahiẏa bhaḍārā paĩ ji ṇitti  $  tiha jīvahi jiha paribhamaï kitti
tiha hasu jiha ṇa hasijjaï jaṇeṇa  $  tiha bhuñju jiha ṇa muccahi dhaṇeṇa
tiha jujjhu jiha ṇivvui jaṇaï aṅgu  $  tiha taju jiha puṇu vi ṇa hoi saṅgu
tiha caü jiha vuccaï sāhu sāhu  $  tiha saṃcaru jiha saẏaṇahã ṇa ḍāhu
tiha suṇu jiha ṇivasahi guruhũ pāsĕ  $  tiha maru jiha ṇāvahi gabbhavāsĕ
tiha taü karĕ jiha paritavaï gattu  $  tiha rajju pālĕ jiha ṇavaï sattu
kiṃ jīeṃ riu-āsaṅkieṇa  $  kiṃ puriseṃ māṇa-kalaṅkieṇa
kiṃ davveṃ dāṇa-vivajjieṇa  $  kiṃ putteṃ maïlaï vaṃsu jeṇa

ghattā:

jaï kallaĕ tāẏa  $  laṅkāṇaẏari ṇa païsarami
    to ṇiẏaẏa-jaṇeri  $  indāṇī karaẏalĕ dharami"


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 13:


gaẏa raẏaṇi paẏāṇaü paraĕ diṇṇu  $  haü tūru rasāẏalu ṇāĩ bhiṇṇu
saṃcalliu sāhaṇu ṇiravasesu  $  ārūḍha ke vi ṇara gaẏavaresu
turaesu ke vi kĕ vi sandaṇesu  $  siviesu ke vi pañcāṇaṇesu
pariveḍhiẏa laṅkā-ṇaẏari tehĩ  $  ṇaṃ mahihara-koḍi mahā-ghaṇehĩ
ṇaṃ poḍha-vilāsiṇi kāmuehĩ  $  ṇaṃ saẏavattiṇi phullandhuehĩ
kiu kalaẏalu rahasāūriehĩ  $  paḍipahaẏaĩ tūraĩ tūriehĩ
saṅkhiĕhĩ saṅkha tāliĕhĩ tāla  $  caü-pāsiu uṭṭhiẏa bhaḍa-vamāla
dhāiu laṅkāhiu vipphurantu  $  raṇĕ pārāuṭṭhaü valu karantu

ghattā:

ṇaṃ matta-gaïndu  $  pañcāṇaṇahŏ samāvaḍiu
    sarahasu ṇigghāu  $  gampiṇu mālihĕ abbhiḍiu


_______________________________________________________________


START
PAUMACARIU, Kaṇḍa I, Saṃdhi 7, Kaḍavaka 14:


paharanti paropparu taruvarehĩ  $  puṇu pāhāṇĕhĩ puṇu girivarehĩ
puṇu vijjārūvahĩ bhīsaṇehĩ  $  ahi-garuḍa-kumbhi-pañcāṇaṇehĩ
puṇu ṇārāehĩ bhaẏaṅkarehĩ  $  bhuẏaïndāẏāma-paīharehĩ
chindanti mahāraha-chatta-dhaẏaĩ  $  vaïẏāgaraṇa va vāẏaraṇa-paẏaĩ
etthantarĕ vāhiẏa-sandaṇeṇa  $  daṇuvaï-indāṇihĕ ṇandaṇeṇa
saẏavāraü pariañcevi gaẏaṇĕ  $  haü khaggeṃ chuddhu kiẏanta-vaẏaṇĕ
ṇigghāu paḍiu ṇigghāu jema  $  mahiẏalĕ ṇara ṇahĕ parituṭṭha deva
cattāri vi dhuva-parihava-kalaṅka  $  jaẏa-jaẏa-saddeṇa païṭṭha laṅka

ghattā:

santihĕ santiharĕ  $  gampiṇu vandaṇa-hatti kiẏa
    suvilāsiṇi jema  $  laṅka sa iṃ bhu ñjanta thiẏa


----------  [8. aṭṭhamo saṃdhi]  ----------


mālihĕ rajju karantāhŏ  $  siddhaĩ vijjāhara-maṇḍalaĩ
sahasā ahimuhihūāĩ  $  sāẏarahŏ jema savvaĩ jalaĩ


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 1:


tahĩ avasarĕ chuha-paṅkāpaṇḍurĕ  $  dāhiṇa-seḍḍhihĩ rahaṇeura-purĕ
pihula-ṇiẏamviṇi pīṇa-paohari  $  sahasārahŏ piẏa māṇasa-sundari
tāhĕ puttu sura-siri-saṃpaṇṇaü  $  indu cavevi indu uppaṇṇaü
bhesaï manti danti aïrāvaṇu  $  seṇāvaï harikesi bhaẏāvaṇu
vijjāhara ji savva kiẏa suravara  $  pavaṇa-kuvera-varuṇa-jama-sasahara
chavvīsa vi sahasaĩ pekkhaṇaẏahũ  $  ṇāhĩ pamāṇu khujja-vāmaṇaẏahũ
gāẏaṇa jāĩ surindattaṇaẏahũ  $  ṇāmaĩ tāĩ kiẏaĩ appaṇaẏahũ
uvvasi-rambha-tilottima-pahuihĩ  $  aṭṭhāẏāla-sahasa-vara-juvaïhĩ

ghattā:

paricintiu vijjāharĕṇa  $  "tahŏ jāĩ jāĩ ākhaṇḍalahŏ
    tāĩ tāĩ mahu cindhāĩ  $  laï haũ ji indu mahi-maṇḍalahŏ"


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 2:


juĕ khaẏa-kālĕ ṇiḍḍa (?)-ṇiḍḍālihĕ  $  je je seva karantā mālihĕ
te te miliẏa ṇarāhiva indahŏ  $  avara jaloha va avara-samuddahŏ
kappu ṇa dinti janti sirigārahĩ (?)  $  āṇa karanti vi ṇāhaṅkārahĩ
keṇa vi kahiu gampi tahŏ mālihĕ  $  "pahu saṃkanti (?) ṇa tumha ṇiḍḍālihĕ (?)


indu ko vi sahasārahŏ ṇandaṇu  $  tāsu karanti savva bhiccattaṇu"
taṃ ṇisuṇevi sukesahŏ putteṃ  $  kova-jalaṇa-jāloli-palitteṃ
devāviẏa raṇa-bheri bhaẏaṅkara  $  gharu (?) saṇṇahĕvi parāiẏa kiṅkara
kikkindhahŏ kikkindhahŏ ṇandaṇa  $  diṇṇu paẏāṇaü vāhiẏa sandaṇa

ghattā:

"gamaṇu ṇa sujjhaï mahu maṇahŏ"  $  taṃ māli sumāli karĕhĩ dharaï
    "pekkhu deva duṇimittāĩ  $  siva kandaï vāẏasu karagaraï

_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 3:


pekkhu kuhiṇi visahara-chijjantī  $  mokkala-kesa ṇāri rovantī
pekkhu phurantaü vāmaü loẏaṇu  $  pekkhahi ruhira-ṇhāṇu vasa-bhoẏaṇu
pekkhu vasundhari-talu kampantaü  $  ghara-devaüla-ṇivahu loṭṭantaü
pekkhu akālĕ mahā-ghaṇu gajjiu  $  ṇahĕ ṇaccantu kavandhu alajjiu"
taṃ ṇisuṇevi vaẏaṇu tahŏ valiẏaü  $  "vaccha vaccha jaï saüṇu ji valiẏaü
to kiṃ maraï savvu ĕu aliẏaü  $  daïu muevi aṇṇu ko valiẏaü
chuḍu dhīrattaṇu hoi maṇūsahŏ  $  lacchi kitti osaraï ṇa pāsahŏ"
ema bhaṇeppiṇu diṇṇu paẏāṇaü  $  caliu seṇṇu sarahasu sa-vimāṇaü

ghattā:

haẏa-gaẏa-rahavara-ṇaravarahĩ  $  mahiẏalĕ gaẏaṇaẏalĕ ṇa māiẏaü
    dīsaï viñjha-mahīharahŏ  $  mehaülu ṇāĩ uddhāiẏaü


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 4:


taṃ jamakaraṇahŏ aṇuharamāṇaü  $  ṇisuṇĕvi rakkhahŏ taṇaü paẏāṇaü
ubhaẏa-seḍhi-sāmanta paṇaṭṭhā  $  gampiṇu indahŏ saraṇĕ païṭṭhā
tahĩ avasarĕ valavanta mahāiẏa  $  mālihĕ kerā dūa parāiẏa
"ahŏ ahŏ rahaṇeura-pura-rāṇā  $  kappu devi karĕ sandhi aẏāṇā
dujjaü laṅkāhiu samaraṅgaṇĕ  $  chuddhu jeṇa ṇigghāu jamāṇaṇĕ
rāẏa-lacchi taïlokka-piẏārī  $  dāsi jema jasu pesaṇagārī
teṇa samāṇu virohu asundaru"  $  āĕhĩ vaẏaṇĕhĩ kuviu purandaru
"dūu bhaṇevi teṇa tuhũ cukkaü  $  ṇaṃ to jama-dantantaru ḍhukkaü

ghattā:

ko so laṅka-purāhivaï  $  ko tuhũ kira sandhi kaho ttaṇiẏa
    jo jīvesaï vihi mi raṇĕ  $  mahi ṇīsāvaṇṇa tahŏ ttaṇiẏa


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 5:


gaẏa te māli-dūẏa ṇibbhacchiẏa  $  duvvaẏaṇāvamāṇa-paḍihatthiẏa
saṇṇajjhaï surindu sura-sāhaṇu  $  kulisa-pāṇi aïrāvaẏa-vāhaṇu
saṇṇajjhaï taṇu-hei huāsaṇu  $  dhūmaddhaü kuẏāri mesāsaṇu
saṇṇajjhaï jamu daṇḍa-bhaẏaṅkaru  $  mahisārūḍhu purandara-kiṅkaru
saṇṇajjhaï ṇaïriu moggara-dharu  $  ricchārūḍhu raṇaṅgaṇĕ duddharu
saṇṇajjhaï varuṇu vi duddaṃsaṇu  $  ṇāgavāsa-karu karimaẏarāsaṇu
saṇṇajjhaï miga-gamaṇu samīraṇu  $  taruvara-pavaruggāmiẏa-paharaṇu
saṇṇajjhaï kuveru phuriẏāharu  $  puppha-vimāṇārūḍhu satti-karu
saṇṇajjhaï īsāṇu visāsaṇu  $  sūla-pāṇi para-vala-saṃtāsaṇu
saṇṇajjhaï pañcāṇaṇa-gāmiu  $  kunta-pāṇi sasi sasipura-sāmiu

ghattā:

jāĩ vi ḍhillīhontāĩ  $  tāi mi raṇa-rasa-pulaüggaẏaĩ
      ṇiĕvi paropparu cindhāĩ  $  suhaḍahũ kavaẏaĩ phuṭṭĕvi gaẏaĩ


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 6:


tāma paropparu vehāviddhaĩ  $  paḍhama bhiḍantaĩ aggima-khandhaĩ
musumūriẏa-ura-sira-muha-kandhara  $  pacchima-bhāa-sesa thiẏa kuñjara
pucchuggīriẏa paḍipaharanti va  $  "kahĩ gaẏa aggima-bhāẏa" bhaṇanti va
joha vi amuṇiẏa-jaḍhara-uratthala  $  "kahĩ gaẏa riu" paharanti va karaẏala
saṃcūriẏa turaṅga-dhaẏa-sārahi  $  cakka-sesa thiẏa ṇavara mahārahi
tahĩ avasarĕ rahaṇeura-sārahŏ  $  dhāiu mallavantu sahasārahŏ
sūraraeṇa somu raṇĕ khāriu  $  ucchuraeṇa varuṇu hakkāriu
jamu kikkindheṃ dhaṇaü sumāliṃ  $  pavaṇu sukeseṃ suravaï māliṃ

ghattā:

"ettiu kālu ṇa vujjhiẏaü  $  tuhũ kavaṇahũ indahũ indu kahĕ
     raṇḍĕhĩ muṇḍĕhĩ jibbhiĕhĩ  $  kiṃ jo so rammahi indavahĕ"


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 7:


taṃ ṇisuṇĕvi coiu aïrāvaü  $  ṇāvaï ṇijjharantu kula-pāvaü
māli-purandara bhiḍiẏa paropparu  $  vihi mi mahāhaü jāu bhaẏaṅkaru
jujjhaĩ sesa-ṇarĕhĩ paricattaĩ  $  thiẏa paḍithiraĩ kareppiṇu ṇettaĩ
indaẏālu jiha tiha joijjaï  $  rakkheṃ rakkha-vijja cintijjaï
bhīma-mahābhīmĕhĩ jā diṇṇī  $  gotta-paramparāĕ avaïṇṇī
sā vikarāla-vaẏaṇa uddhāiẏa  $  parivaḍḍhiẏa gaẏaṇaẏalĕ ṇa māiẏa
cintiu varuṇa-pavaṇa-jama-dhaṇaĕhĩ  $  "pattu indu cariĕhĩ appaṇaĕhĩ
dūeṃ vuttu āsi rāẏaṅgaṇĕ  $  dujjaü māli hoi samaraṅgaṇĕ"

ghattā:

tahĩ patthāvĕ purandarĕṇa  $  māhinda-vijja lahu saṃbhariẏa
      vaḍḍhiẏa tahĕ vi caügguṇiẏa  $  ravi-kantiĕ sasi-kanti va hariẏa

_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 8:


taṃ māhinda-vijja avaloĕvi  $  bhaṇaï sumāli māli-muhu joĕvi
"taïẏahũ ṇa kiu mahāraü vuttaü  $  evahĩ āẏaü kālu ṇiruttaü"
taṃ ṇisuṇĕvi palamva-bhuẏa-ḍāleṃ  $  amarisa-kuddhaeṇa raṇĕ māleṃ
vāẏava-vāruṇa-aggeẏatthaĩ  $  mukkaĩ tiṇṇi mi gaẏaĩ ṇiratthaĩ
jiha aṇṇāṇa-kaṇṇĕ jiṇa-vaẏaṇaĩ  $  jiha goṭṭhaṅgaṇĕ vara-maṇi-raẏaṇaĩ
jiha uvaẏāra-saẏaĩ akulīṇaĕ  $  vaẏaĩ jema cāritta-vihīṇaĕ
gampi pahañjaṇu miliu pahañjaṇĕ  $  varuṇahŏ varuṇu huvāsu huāsaṇĕ
hasiu purandareṇa "arĕ māṇava  $  deva-samāṇa honti kiṃ dāṇava"

ghattā:

bhaṇaï māli "ko deu tuhũ  $  valu paüru su saẏalu ṇirikkhiẏaü
    jaṃ vandhahi ohaṭṭahi vi  $  indaẏālu para sikkhiẏaü"


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 9:


taṃ ṇisuṇevi vaẏaṇu surarāeṃ  $  viddhu ṇiḍālĕ māli ṇārāeṃ
lahu uppāḍĕvi ghittu ṇarindeṃ  $  ṇāĩ varaṅkusu matta-gaïndeṃ
sahasā ruhirāẏamviru dīsiu  $  ṇaṃ maẏagalu sindūra-vihūsiu
vāma-pāṇi vaṇĕ devi akhantiĕ  $  bhiṇṇu ṇiḍālĕ surāhiu sattiĕ
vihalaṅghalu oṇallu mahīẏalĕ  $  kalaẏalu ghuṭṭhu rakkha-vāṇara-valĕ
māli sumāliṃ sāhukkāriu  $  "paĩ hontaĕ ṇiẏa-vaṃsuddhāriu"
uṭṭhĕvi mukku cakku sahasakkheṃ  $  entaü dharĕvi ṇa sakkiu rakkheṃ
siru pāḍevi rasāẏalĕ paḍiẏaü  $  kaha vi ṇa kumma-vīḍhĕ abbhiḍiẏaü

ghattā:

vaẏaṇu maḍakka ṇa vīsariu  $  dhāviu kavandhu rosāviẏaü
    ve-vāraü aïrāvaẏahŏ  $  kumbhatthalĕ asivaru vāhiẏaü


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 10:


jaṃ viṇivāiu rakkhu raṇaṅgaṇĕ  $  vijaü ghuṭṭhu amarāhiva-sāhaṇĕ
ṇaṭṭhu kaïddhaẏa-valu bhaẏa-bhīẏaü  $  galiẏāuhu kaṇṭha-ṭṭhiẏa-jīẏaü
keṇa vi tāma kahiu sahasakkhahŏ  $  "pacchalĕ laggu deva paḍivakkhahŏ
vahuvāraü ṇisiẏara-kaïcindhĕhĩ  $  veẏāriẏa sukesa-kikkindhĕhĩ
eẏa ji vijaẏasīha-khaẏa-gārā  $  tiha karĕ jema ṇa janti bhaḍārā"
taṃ ṇisuṇĕvi gaü coiu jāvĕhĩ  $  sasaharu puraü pariṭṭhiu tāvĕhĩ
"mahu ādesu dehi paramesara  $  mārami haũ ji ṇisāẏara vāṇara
seṇṇu vi ghattami jama-muha-kandarĕ  $  dasaṇa-silāẏala-jīhā-kakkarĕ"

ghattā:

indeṃ hatthutthalliẏaü  $  dhāiu sasi sara varisantu kiha
    pacchalĕ pavaṇāhaĕ dhaṇahŏ  $  dhārāharu vāsārattu jiha


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 11:


"maru maru valahŏ valahŏ kiṃ ṇāsahŏ  $  dhārāhara-makkaḍahŏ haẏāsahŏ
suraẏaṇa-ṇaẏaṇāṇanda-jaṇerā  $  kuddha pāva taṃ (?) vāsava-kerā"
taṃ ṇisuṇĕvi dūrujjhiẏa-saṅkaü  $  ahimuhu mallavantu para thakkaü
gahakallolu ṇāĩ chaṇa-candahŏ  $  ṇāĩ maïndu mahaggaẏa-vindahŏ
"arĕ sasaṅka sa-kalaṅka alajjiẏa  $  mahilāṇaṇa ve-pakkha-vivajjiẏa
candu bhaṇĕvi jeṃ hāsaü dijjaï  $  paĩ vi ko vi kiṃ raṇĕ ghāijjaï"
ema caveppiṇu cāva-saṇāhaü  $  bhiṇḍivāla-paharaṇĕṇa samāhaü
muccha parāiẏa pasariẏa-veẏaṇu  $  dukkhu dukkhu kira hoi sa-ceẏaṇu

ghattā:

dūrīhūẏā tāma riu  $  maẏalañchaṇu maṇĕ avatasaï kiha
    siru saṃcālaï karu dhuṇaï  $  saṃkantihĕ cukkaü vippu jiha


_______________________________________________________________


START
PAUMACARIU, Kaṇḍa I, Saṃdhi 8, Kaḍavaka 12:


tāma mahā-rahaṇeura-puravaru  $  jaẏa-jaẏa-saddeṃ païsaï suravaru
pavaṇa-kuvera-varuṇa-jama-khandĕhĩ  $  ṇaḍa-phamphāva-chatta-kaïvandĕhĩ
vandiṇa-saẏahĩ pavaḍḍhiẏa-harisĕhĩ  $  vijjāhara-kiṇṇara-kiṃpurisĕhĩ
joisa-jakkha-garuḍa-gandhavvĕhĩ  $  jaẏa-jaẏa-kāru karantĕhĩ savvĕhĩ
calaṇĕhĩ gampi paḍiu sahasārahŏ  $  ṇaṃ bharahesaru tihuaṇa-sārahŏ
sasipuri sasihĕ diṇṇa vikkhāẏahŏ  $  dhaṇaẏahŏ laṅka kikku jamarāẏahŏ
meha-ṇaẏarĕ varuṇāhiu ṭhaviẏaü  $  kañcaṇapurĕ kuveru paṭṭhaviẏaü

ghattā:

aṇṇu vi ko vi purandarĕṇa  $  tahĩ avasarĕ jo saṃbhāviẏaü
    maṇḍalu ekkekkaü pavaru  $  so savvu sa iṃ bhu ñjāviẏaü


----------  [9. ṇavamo saṃdhi]  ----------


etthantarĕ riddhihĕ jantāhŏ  $  pāẏāla-laṅka bhuñjantāhŏ
uppaṇṇu sumālihĕ puttu kiha  $  raẏaṇāsaü risahahŏ bharahu jiha


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 1:


solaha-āharaṇālaṅkariu  $  saẏam eva maẏaṇu ṇaṃ avaẏariu
vahu-divasĕhĩ āucchĕvi jaṇaṇu  $  gaü vijjā-kāraṇĕ pupphavaṇu
thiu akkhasuttu karaẏalĕ karĕvi  $  jiha maha-risi parama-jhāṇu dharĕvi
tahĩ avasarĕ guṇa-aṇurāiẏaü  $  so pomavindu saṃpāiẏaü
raẏaṇāsaü lakkhiu teṇa tahĩ  $  "imu purisa-raẏaṇu uppaṇṇu kahĩ
laï saccaü hūẏaü guru-vaẏaṇu  $  ĕhu so ṇaru ĕu taṃ pupphavaṇu
kaïkasi ṇāmeṇa vutta duhiẏa  $  papphulliẏa-puṇḍarīẏa-muhiẏa
"ĕhu putti tuhāraü bhattāru  $  māṇasa-sundarihĕ va sahasāru"

ghattā:

gaü dhīẏa thavevi ṇiẏāsavahŏ  $  uppaṇṇa vijja raẏaṇāsavahŏ
    thiu vihi mi majjhĕ paramesarihĩ  $  ṇaṃ viñjhu tāvi-ṇammaẏa-sarihĩ


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 2:


avaloiẏa vahu raẏaṇāsavĕṇa  $  ṇaṃ agga-mahisi saĩ vāsavĕṇa
su-ṇiẏamviṇi paricakkaliẏa-thaṇi  $  indīvaracchi paṅkaẏa-vaẏaṇi
"kasu kerī kahĩ avaïṇṇa tuhũ  $  taü dūreṃ diṭṭhi jĕ jaṇaï suhu"
taṃ suṇĕvi sa-saṅka kaṇṇa cavaï  $  "jaï jāṇahŏ vomavindu ṇivaï
haũ tāsu dhīẏa keṇa ṇa variẏa  $  kaïkasi ṇāmeṃ vijjāhariẏa
guru-vaẏaṇĕhĩ āṇiẏa eu vaṇu  $  taü diṇṇī karĕ pāṇiggahaṇu
taṃ ṇisuṇĕvi supurisa-dhavalaharu  $  uppāiu vijjāhara-ṇaẏaru
kokkāviu saẏalu vi vandhujaṇu  $  sahũ kaṇṇaĕ kiu pāṇiggahaṇu

ghattā:

vahu-kāleṃ suviṇaü lakkhiẏaü  $  atthāṇĕ ṇarindahŏ akkhiẏaü
    "phāḍeppiṇu kumbhaĩ kuñjarahũ  $  pañcāṇaṇu uvarĕ païṭṭhu mahu


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 3:


uccolihĕ candāicca thiẏa"  $  taṃ ṇisuṇĕvi daïeṃ vihasikiẏa
aṭṭhaṅga-ṇimittaĩ jāṇaĕṇa  $  vuccaï raẏaṇāsava-rāṇaĕṇa
"hosanti putta taü tiṇṇi dhaṇĕ  $  pahilāraü tāhã raüddu raṇĕ
jaga-kaṇṭaü suravara-ḍamara-karu  $  bharahaddha-ṇarāhiu cakkadharu"
parioseṃ kahi mi ṇa mantāhũ  $  ṇava-suraẏa-sokkhu māṇantāhũ
uppaṇṇu dasāṇaṇu atula-valu  $  pāroha-paīhara-bhuẏa-juẏalu
pakkala-ṇiẏamvu vitthiṇṇa-uru  $  ṇaṃ saggahŏ pacaviu ko vi suru
puṇu bhāṇukaṇṇu puṇu candaṇahi  $  puṇu jāu vihīsaṇu guṇa-uvahi

ghattā:

to uppāḍantu danta gaẏahũ  $  karaẏalu chuhantu muhĕ paṇṇaẏahũ
    āẏaĕ līlaĕ rāmaṇu ramaï  $  ṇaṃ kālu vālu hoĕvi bhamaï


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 4:


khelantu paīsaï bhaṇḍāru  $  jahĩ tŏẏadavāhaṇa-taṇaü hāru
ṇava-muhaĩ jāsu maṇi-jaḍiẏāĩ  $  ṇava gaha pariẏappĕvi ghaḍiẏāĩ
jo paripālijjaï paṇṇaĕhĩ  $  āsīvisa-rosāuṇṇaĕhĩ
sāmaṇṇahŏ aṇṇahŏ karaï vahu  $  so kaṇṭhaü duṭṭhaü duvvisahu
sahasatti laggu karĕ dahamuhahŏ  $  ṇaṃ mittu sumittahŏ ahimuhahŏ
parihiu ṇava-muhaĩ samuṭṭhiẏaĩ  $  ṇaṃ gaha-vimvaĩ su-pariṭṭhiẏaĩ
ṇaṃ saẏavattaĩ saṃcārimaĩ  $  ṇaṃ kāmiṇi-vaẏaṇaĩ kārimaĩ
vollanti samaü vollantaĕṇa  $  sa-viẏāru hasanti hasantaĕṇa

ghattā:

pekkheppiṇu tāĩ dahāṇaṇaĩ  $  thira-tāraĩ taralaĩ loẏaṇaĩ
    teṃ dahamuhu dahasiru jaṇĕṇa kiu  $  pañcāṇaṇu jema pasiddhi gaü


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 5:


jaṃ parihiu kaṇṭhaü rāvaṇĕṇa  $  kiu vaddhāvaṇaü su-pariẏaṇĕṇa
raẏaṇāsaü kaïkasi dhāiẏaĩ  $  āṇandeṃ kahi mi ṇa māiẏaĩ
ṇisuṇeppiṇu āiu ucchuraü  $  kikkindhu sa-kantaü sūraraü
saẏalehĩ ṇihāliu sāharaṇu  $  daha-gīummīliẏa-daha-vaẏaṇu
paricintiu "ṇaü sāmaṇṇu ṇaru  $  ĕhu hoi ṇiruttaü cakkaharu
eẏahŏ pāsiu rajju vi viulu  $  kaï-jāuhāṇa-valu raṇĕ atulu
eẏahŏ pāsiu suravaïhĕ khaü  $  jama-varuṇa-kuverahã ṇāhĩ jaü"

ghattā:

aṇṇekka-divasĕ gajjantu kiha  $  ṇava-pāusĕ jalahara-vindu jiha
ṇahĕ jantaü pekkhĕvi vaïsavaṇu  $  puṇu pucchiẏa jaṇaṇi "ehu kavaṇu"


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 6:


taṃ ṇisuṇĕvi maüliẏa-ṇaẏaṇiẏaĕ  $  vajjariu sa-gaggara-vaẏaṇiẏaĕ
"kaüsiki jaṇeri eẏahŏ taṇiẏa  $  pahilārī vahiṇi mahu ttaṇiẏa
vīsāvasu vijjāharu jaṇaṇu  $  ĕhu bhāi tuhāraü vaïsavaṇu
vaïrihĩ milevi muha maliṇa kiẏa  $  māẏari va kamāgaẏa laṅka hiẏa
eẏahŏ uddālĕvi jema tiẏa  $  kaïẏahũ māṇesahũ rāẏa-siẏa"
rattuppala-hūāloẏaṇĕṇa  $  ṇibbhacchiẏa jaṇaṇi vihīsaṇĕṇa
"vaïsavaṇahŏ kerī kavaṇa siẏa  $  dahavaẏaṇahŏ ṇokkhī kā vi kiẏa
pekkhesahi divasahĩ thovaĕhĩ  $  āĕhĩ amhārisa-devaĕhĩ

ghattā:

jama-khanda-kuvera-purandarĕhĩ  $  ravi-varuṇa-pavaṇa-sihi-sasaharĕhĩ
    aṇudiṇu daṇuvaï-kandāvaṇahŏ  $  gharĕ seva karevī rāvaṇahŏ"


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 7:


ekkahĩ diṇĕ āucchĕvi jaṇaṇu  $  gaẏa tiṇṇi vi bhīsaṇu bhīma-vaṇu
jahĩ jakkha-sahāsaĩ dāruṇaĩ  $  jahĩ sīha-paẏaĩ ruhirāruṇaĩ
jahĩ ṇīsāsantĕhĩ ajaẏarĕhĩ  $  ḍollanti ḍāla sahũ taruvarĕhĩ
jahĩ sāhārūḍhaĩ vippaẏaĩ  $  andolaṇa-parama-bhāva-gaẏaĩ
tahĩ tehaĕ bhīsaṇĕ bhīma-vaṇĕ  $  thiẏa vijjahĕ jhāṇu dharevi maṇĕ
jā aṭṭhakkharĕhĩ pasiddhi gaẏa  $  ṇāmeṇa savva-kāmaṇṇa-rūẏa
sā vihĩ paharĕhĩ jĕ pāsu aïẏa  $  ṇaṃ gāḍhāliṅgaṇa-gaẏa daïẏa
puṇu jhāiẏa solaha-akkhariẏa  $  jaẏa(?)-koḍi-sahāsa-dahuttariẏa

ghattā:

te bhāẏara avicala-jhāṇa-rui  $  dahavaẏaṇa-vihīsaṇa-bhāṇusui
    vaṇĕ diṭṭha jakkha-sundariĕ kiha  $  jiṇa-vāṇiĕ tiṇṇi vi loẏa jiha


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 8:

jaṃ jakkhiĕ rāvaṇu diṭṭhu vaṇĕ  $  taṃ vammaha-vāṇa païṭṭha maṇĕ
"vollāviu vollaï kiṃ ṇa tuhũ  $  kiṃ vahiraü kiṃ tuha ṇāhĩ muhu
kiṃ jhāẏahi akkhasuttu ghivahi  $  mahu keraü rūva-salilu pivahi"
dahagīva-pasaru alahantiẏaĕ  $  sa-vilakkhaü kheḍu karantiẏaĕ
vacchatthalĕ pahaü sukomalĕṇa  $  kaṇṇāvaẏaṃsa-ṇīluppalĕṇa
aṇṇekkaĕ vuttu varaṅgaṇaĕ  $  papphulliẏa-tāmarasāṇaṇaĕ
"tuhũ jāṇahi ĕhu ṇaru saccamaü  $  uppāiu keṇa vi kaṭṭhamaü
puṇu gampiṇu raṇa-rasa-aḍḍhiẏahŏ  $  jakkhahŏ vajjariu aṇiḍḍhiẏahŏ

ghattā:

"kañcī-kalāva-keūra-dhara  $  paĩ tiṇa-samu maṇṇĕvi tiṇṇi ṇara
    vaṇĕ vijjaü ārāhanta thiẏa  $  ṇāvaï jaga-bhavaṇahŏ khambha kiẏa"


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 9:


taṃ ṇisuṇĕvi jamvūdīva-pahu  $  ṇaṃ jaliu jalaṇa-jālā-ṇivahu
"so kavaṇu etthu ṇikkampiraü  $  jagĕ jīvaï jo mahu vāhiraü"
ahimuhu paẏaṭṭu tahŏ āsavahŏ  $  suẏa diṭṭha tāma raẏaṇāsavahŏ
"ahŏ ahŏ pavvaïẏahŏ ahiṇavahŏ  $  kaṃ jhāẏahŏ kavaṇu deu thuṇahŏ"
jaṃ ekku vi uttaru diṇṇu ṇa vi  $  taṃ puṇu vi samuṭṭhiu kova-havi
uvasaggu ghoru pārambhiẏaü  $  vahurūvĕhĩ jakkhu viẏambhiẏaü
āsīvisa-visahara-ajaẏarĕhĩ  $  saddūla-sīha-kuñjara-varĕhĩ
gaẏa-bhūẏa-pisāĕhĩ rakkhasĕhĩ  $  giri-pavaṇa-huāsaṇa-pāusĕhĩ

ghattā:

dasa-disi-vahu andhāraü karĕvi  $  orumbhĕvi gajjĕvi uttharĕvi
    gaü ṇipphalu so uvasaggu kiha  $  giri-mattaĕ vāsārattu jiha


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 10:


jaṃ cittu ṇa sakkiu avaharĕvi  $  thiu takkhaṇĕ aṇṇa māẏa dharĕvi
darisāviu saẏalu vi vandhujaṇu  $  kaluṇaü kandantu visaṇṇa-maṇu
kasa-ghāĕhĩ ghāijjantu vaṇĕ  $  "ṇivaḍantuṭṭhantaĩ khaṇĕ jĕ khaṇĕ
raẏaṇāsavu kaïkasi candaṇahi  $  hammantaĩ jaï ṇa amhe gaṇahi
to saraṇu bhaṇĕvi paḍiva(?ra)kkha karĕ  $  riu māraï laggaï putta dharĕ
taṃ purisaẏāru kiṃ vīsariu  $  ṇava-vaẏaṇu jeṇa kaṇṭhaü dhariu
ahŏ bhāṇukaṇṇa karĕ cārahaḍi  $  siri bhañjahi laggaü chāra-haḍi
ahŏ dharahi vihīsaṇa jattāĩ  $  vaṇĕ mecchahĩ piṭṭijjantāĩ

ghattā:
arĕ puttahŏ ṇaü paḍirakkha kiẏa  $  jaṃ lāliẏa pāliẏa vaḍḍhaviẏa
    so ṇipphalu saẏalu kilesu gaü  $  jiha pāvahŏ dhammu viakkhiẏaü"


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 11:


jaṃ keṇa vi ṇaü sāhāriẏaü  $  taṃ tiṇṇi vi jakkheṃ māriẏaü
puṇu tihi mi jaṇahũ darisāviẏaü  $  siva-sāṇa-sivālĕhĩ khāviẏaü
ṇavi caliu to vi tahŏ jhāṇu thiru  $  māẏā-rāvaṇaü karevi siru
aggaĕ ghattiu avicala-maṇahã  $  bhāihĩ ravikaṇṇa-vihīsaṇahã
taṃ ṇiĕvi sīsu ruhirāruṇaü  $  te jhāṇahŏ caliẏa maṇāmaṇaü
ṇiddhaĩ suddhaĩ thira-joẏaṇaĩ  $  īsīsi pagaliẏaĩ loẏaṇaĩ
sira-kamalaĩ tāha mi kerāĩ  $  uvaṇāĕvi dukkha-jaṇerāĩ
rāvaṇahŏ gampi darisāviẏaĩ  $  paümaĩ va ṇāla-mellāviẏaĩ

ghattā:

jaṃ ema vi rāvaṇu acalu thiu  $  taṃ devahĩ sāhukkāru kiu
    vijjahũ sahāsu uppaṇṇu kiha  $  titthaẏarahŏ kevala-ṇāṇu jiha


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 12:


āgaẏā kahakahantī mahākāliṇī  $  gaẏaṇa-saṃcāliṇī bhāṇu-parimāliṇī
kāli komāri vārāhi māhesarī  $  ghora-vīrāsaṇī jogajogesarī
somaṇī raẏaṇa vambhāṇi indāiṇī  $  aṇima lahimatti paṇṇatti kañcāiṇī
ḍahaṇi uccāṭiṇī thambhaṇī mohaṇī  $  vaïri-viddhaṃsaṇī bhuvaṇa-saṃkhohaṇī
vāruṇī pāvaṇī bhūmi-giri-dāriṇī  $  kāma-suha-dāiṇī vandha-vaha-kāriṇī
savva-pacchāẏaṇī savva-ākarisiṇī  $  vijaẏa jaẏa jimbhiṇī savva-maẏa-ṇāsaṇī
satti-saṃvāhiṇī kuḍila avaloẏaṇī  $  aggi-jala-thambhaṇī chindaṇī bhindhaṇī
āsurī rakkhasī vāruṇī varisaṇī  $  dāruṇī duṇṇivārā ẏa duddarisaṇī

ghattā:

āĕhĩ vara-vijjĕhĩ āiẏahĩ  $  rāvaṇu guṇa-gaṇa-aṇurāiẏahĩ
   caüdisi parivāriu sahaï kiha  $  maẏalañchaṇu chaṇĕ tārāhũ jiha


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 13:


savvosaha thambhaṇi mohaṇiẏa  $  saṃviddhi ṇahaṅgaṇa-gāmiṇiẏa
āẏaü pañca vi vavagaẏaü tahĩ  $  thiu kumbhaẏaṇṇu cala-jhāṇu jahĩ
siddhattha sattu-viṇivāraṇiẏa  $  ṇivviggha gaẏaṇa-saṃcāriṇiẏa
āẏaü caẏāri puṇu cala-maṇahŏ  $  āsaṇṇaü thiẏaü vihīsaṇahŏ
etthantarĕ puṇṇa-maṇorahĕṇa  $  vahu-vijjālaṅkiẏa-viggahĕṇa
ṇāmeṇa saẏaṃpahu ṇaẏaru kiu  $  ṇaṃ sagga-khaṇḍu avaẏarĕvi thiu
aṇṇu vi uppāiu ceiharu  $  maṇaharu ṇāmeṇa sahasasiharu
uttuṅgu siṅgu uṇṇaï karĕvi  $  ṇaṃ vañchaï sūra-vimvu dharĕvi

ghattā:

taṃ riddhi suṇevi dasāṇaṇahŏ  $  pariosu pavaḍḍhiu pariẏaṇahŏ
    āẏaĩ kaï-jāuhāṇa-valaĩ  $  ṇaṃ milĕvi paropparu jala-thalaĩ


_______________________________________________________________


START
PAUMACARIU, Kaṇḍa I, Saṃdhi 9, Kaḍavaka 14:


jaṃ diṭṭha seṇṇa saẏaṇahũ taṇiẏa  $  paripucchiẏa puṇu avaloẏaṇiẏa
tāĕ vi saṃvohiu dahavaẏaṇu  $  "ĕhu deva tuhāraü vandhu-jaṇu"
taṃ ṇisuṇĕvi ṇaravaï ṇīsariu  $  ṇiẏa-vijja-sahāseṃ pariẏariu
ṇaṃ kamaliṇi-saṇḍeṃ pavaru saru  $  ṇaṃ rāsi-sahāseṃ divasaẏaru
sa-vihīsaṇu kumbhaẏaṇṇu caliu  $  ṇaṃ divasa-teu sūrahŏ miliu
tiṇṇi mi kumāra saṃcalla kira  $  ucchaliẏa tāma phamphāva-gira
raẏaṇāsavu pattu sa-vandhujaṇu  $  taṃ paṭṭaṇu taṃ rāvaṇa-bhavaṇu
taṃ saha-maṇḍaü maṇi-veẏaḍiu  $  taṃ vijja-sahāsu samāvaḍiu

ghattā:

pekkheppiṇu pariosiẏa-maṇĕṇa  $  ṇiẏa taṇaẏa sumālihĕ ṇandaṇĕṇa
    romañcāṇanda-ṇeha-juĕhĩ  $  cumvĕvi avagūḍha sa iṃ bhu vĕhĩ


----------  [10. dasamo saṃdhi]  ----------


sāhiu chaṭṭhovavāsu karĕvi  $  ṇava-ṇīluppala-ṇaẏaṇĕṇa
sundaru su-vaṃsu su-kalattu jiha  $  candahāsu dahavaẏaṇĕṇa


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 1:


dasasiru vijjā-dasasaẏa-ṇivāsu  $  sāheppiṇu dūsahu candahāsu
gaü vandaṇa-hattiĕ meru jāma  $  saṃpāiẏa maẏa-māricca tāma
mandovari pavara-kumāri levi  $  rāvaṇahŏ jĕ bhavaṇu païṭṭha ve vi
candaṇahi ṇihāliẏa tehĩ tetthu  $  "paramesari gaü dahavaẏaṇu ketthu"
taṃ ṇisuṇĕvi ṇaẏaṇāṇandaṇīĕ  $  vuccaï raẏaṇāsava-ṇandaṇīĕ
"chuḍu chuḍu sāheppiṇu candahāsu  $  gaü ahimuhu meru-mahīharāsu
ettiĕ āvaï vaïsarahu tāma"  $  taṃ levi ṇimittu ṇiviṭṭha jāma
vettālaĕ mahi kampaṇahã lagga  $  saṃcaliẏa asesa vi kaüha-magga

ghattā:

khaṇĕ andhāraü khaṇĕ candiṇaü  $  khaṇĕ dhārāharu varisaï
    vijjaü jokkhantaü dahavaẏaṇu  $  ṇaṃ māhendu padarisaï


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 2:


mambhīsĕvi mandovari maeṇa  $  candaṇahi papucchiẏa bhaẏa-gaeṇa
"ĕu kāĩ bhaḍāriĕ kouhallu  $  paviẏambhaï raĕ pemmu va ṇavallu
sa vi pacaviẏa "kiṃ ṇa muṇiu paẏāu  $  dahagīva-kumārahŏ ĕhu pahāu
taṃ ṇisuṇĕvi saẏala vi pulaïẏaṅga  $  avaropparu muhaĩ ṇiehũ lagga
etthantarĕ kiṅkara-saẏa-sahāu  $  maẏa-dūsāvāsu ṇiẏantu āu
"ĕu ko āvāsiu samabhareṇa  $  paṇavevi kahiu keṇa vi ṇareṇa
vijjāhara maẏa-māricca ke vi  $  tumhahã muhavekkhā āẏa ve vi"
taṃ ṇisuṇĕvi jiṇavara-bhavaṇu ḍhukku  $  pariẏañcĕvi vandĕvi tāṇa-mukku

ghattā:

sahasatti diṭṭhu mandovariĕ  $  diṭṭhiĕ cala-bhaũhālaĕ
    dūrahŏ jĕ samāhaü vacchaẏalĕ  $  ṇaṃ ṇīluppala-mālaĕ


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 3:


dīsaï teṇa vi sahasatti vāla  $  ṇaṃ bhasaleṃ ahiṇava-kusuma-māla
dīsanti calaṇa-ṇeura rasanta  $  ṇaṃ mahura-rāva vandiṇa paḍhanta
dīsaï ṇiẏamvu mehala-samaggu  $  ṇaṃ kāmaeva-atthāṇa-maggu
dīsaï romāvali chuḍu caḍanti  $  ṇaṃ kasaṇa-vāla-sappiṇi lalanti
dīsanti sihiṇa uvasoha denta  $  ṇaṃ uraẏalu bhindĕvi hatthi-danta
dīsaï papphulliẏa-vaẏaṇa-kamalu  $  ṇīsāsāmoẏāsatta-bhasalu
dīsaï suṇāsu aṇuhua-suandhu  $  ṇaṃ ṇaẏaṇa-jalahŏ kiu seu-vandhu
dīsaï ṇiḍālu sira-cihura-chaṇṇu  $  sasi-vimvu va ṇava-jalahara-ṇimaṇṇu


ghattā:

paribhamaï diṭṭhi tahŏ tahĩ jĕ tahĩ  $  aṇṇahĩ kahi mi ṇa thakkaï
    rasa-lampaḍa mahuẏara-panti jima  $  keẏaï muĕvi ṇa sakkaï

_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 4:


dahagīva-kumārahŏ lahĕvi cittu  $  etthantarĕ māricceṇa vuttu
"veẏaḍḍhahŏ dāhiṇa-seḍhi-pavaru  $  ṇāmeṇa devasaṃgīẏa-ṇaẏaru
tahĩ amhaĩ maẏa-māricca bhāẏa  $  rāvaṇa vivāha-kajjeṇa āẏa
laï tujjhu jĕ joggaü ṇāri-raẏaṇu  $  uṭṭhuṭṭhu deva karĕ pāṇi-gahaṇu
eu jĕ muhuttu ṇakkhattu vāru  $  jaṃ jiṇu paccakkhu tiloẏa-sāru
kallāṇa-lacchi-maṅgala-ṇivāsu  $  siva-santi-maṇoraha-suha-paẏāsu
taṃ ṇisuṇĕvi tuṭṭheṃ dahamuheṇa  $  kiu takkhaṇĕ pāṇiggahaṇu teṇa
jaẏa-tūrahĩ dhavalahĩ maṅgalehĩ  $  kañcaṇa-toraṇĕhĩ samujjalehĩ

ghattā:

taṃ vahu-varu ṇaẏaṇāṇandaẏaru  $  visaï saẏaṃpahu paṭṭaṇu
   ṇaṃ uttama-rāẏahaṃsa-mihuṇu  $  papphulliẏa-paṅkaẏa-va(ẏa)ṇu


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 5:


avarekka-divasĕ diḍha-vāhu-daṇḍu  $  vijjaü jokkhantu mahā-paẏaṇḍu
gaü tetthu jetthu māṇusa-vamālu  $  jalaharadharu ṇāmeṃ giri visālu
gandhavva-vāvi jahĩ jagĕ paẏāsa  $  gandhavva-kumārihĩ chaha sahāsa
divĕ-divĕ jala-kīla karantu jetthu  $  raẏaṇāsava-ṇandaṇu ḍhukku tetthu
sahasatti diṭṭhu paramesarīhĩ  $  ṇaṃ sāẏaru saẏala-mahā-sarīhĩ
ṇaṃ ṇava-maẏalañchaṇu kumuiṇīhĩ  $  ṇaṃ vāla-divāẏaru kamaliṇīhĩ
savvaü rakkhaṇa-parivāriẏāu  $  savvaü savvālaṅkāriẏāu

ghattā:

savvaü bhaṇanti vaü pariharĕvi  $  vammaha-sara-jajjariẏaü
    "paĩ mellĕvi aṇṇu ṇa bhattāru  $  pariṇi ṇāha saĩ variẏaü"


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 6:


etthantarĕ ārakkhiẏa-bhaḍehĩ  $  lahu gampiṇu gamaṇa-viẏāvaḍehĩ
jāṇāviu sundara-suravarāsu  $  "savvaü kaṇṇaü ekkahŏ ṇarāsu
karĕ laggaü teṇa vi icchiẏāu  $  paccelliu susamāicchiẏāu"
taṃ ṇisuṇĕvi sura-sundaru viruddhu  $  uddhāiu ṇāĩ kiẏantu kuddhu
aṇṇu vi kaṇaẏāhiu vuha-samāṇu  $  taṃ pekkhĕvi sāhaṇu appamāṇu
viṭṭiĕhĩ vuttu "ṇaü ko vi saraṇu  $  taü amhahã kāraṇĕ ḍhukku maraṇu"
rāvaṇĕṇa hasiu "kiṃ āẏaehĩ  $  kira kāĩ siẏālahĩ ghāiehĩ"

ghattā:

osovaṇi-vijjaĕ soẏavĕvi  $  vaddhā visahara-pāsĕhĩ
    jiha dūra-bhavva bhava-saṃciĕhĩ  $  dukkiẏa-kamma-sahāsĕhĩ


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 7:


āmellĕvi pujjĕvi karĕvi dāsa  $  pariṇeppiṇu kaṇṇahã cha vi sahāsa
gaü rāvaṇu ṇiẏa-paṭṭaṇu paviṭṭhu  $  sa-kiẏatthu saẏala-pariẏaṇĕṇa diṭṭhu
vahu-kāleṃ mandovarihĕ jāẏa  $  indaï-ghaṇavāhaṇa ve vi bhāẏa
ettahĕ vi kumbhapurĕ kumbhaẏaṇṇu  $  pariṇāviu siẏa-saṃpaẏa pavaṇṇu
rattindiu laṅkāuri-paesu  $  jagaḍaï vaïsavaṇahŏ taṇaü desu
gaẏa paẏa kūvāreṃ kou hūu  $  pesiu vaẏaṇālaṅkāra-dūu
dahavaẏaṇaṭṭhāṇu païṭṭhu gampi  $  tehi mi kiu abbhutthāṇu kiṃ pi
pabhaṇiu "sumāli-pahu dehi kaṇṇu  $  pottaü ṇivāri iu kumbhaẏaṇṇu

ghattā:

avarāha-saehi mi vaïsavaṇu  $  tumhahĩ samaü ṇa jujjhaï
    ḍajjhantu vi savara-pulindaĕhĩ  $  viñjhu jema ṇa virujjhaï


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 8:


para āeṃ pekkhami vipaḍivaṇṇu  $  jeṃ ṇāhĩ ṇivārahŏ kumbhaẏaṇṇu
eẏahŏ pāsiu tumhahã viṇāsu  $  eẏahŏ pāsiu āgamaṇu tāsu
eẏahŏ pāsiu pāẏāla-laṅka  $  païsevaü puṇu vi karevi saṅka
māli vi jagaḍantaü āsi ema  $  muu paḍĕvi paīvĕ paẏaṅgu jema
taïẏahũ tumhahũ vittantu jo jjĕ  $  evahĩ dīsaï paḍivaü vi so jjĕ
vari ĕhu jĕ samappiu kula-kaẏantu  $  acchaü tahŏ gharĕ ṇiẏalaĩ vahantu"
taṃ ṇisuṇĕvi rosiu ṇisiẏarindu  $  "kahŏ taṇaü dhaṇaü kahŏ taṇaü indu"
avaloiu bhīsaṇu candahāsu  $  paḍivakkha-pakkha-khaẏa-kāla-vāsu
"paĩ paḍhamu kareppiṇu vali-vihāṇu  $  puṇu pacchaĕ dhaṇaẏahŏ malami māṇu"
siru ṇāvĕvi vuttu vihīsaṇeṇa  $  "viṇivāieṇa dūveṇa eṇa

ghattā:

paribhamaï aẏasu para-maṇḍalĕhĩ  $  tumhahã eu ṇa chajjaï
      jujjhantaü hariṇa-ulehĩ sahũ  $  kiṃ pañcamuhu ṇa lajjaï"


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 9:


ṇīsāriu dūu paṇaṭṭhu kema  $  kesari-kama-cukku kuraṅgu jema
ettahĕ vi dasāṇaṇu vipphurantu  $  saṇṇahĕvi viṇiggaü jiha kaẏantu
ṇīsariu vihīsaṇu bhāṇukaṇṇu  $  raẏaṇāsaü maü māriccu aṇṇu
ṇīsariu sahovaru mallavantu  $  indaï-ghaṇavāhaṇu sisu vi hontu
haü tūru paẏāṇaü diṇṇu jāma  $  dūeṇa vi dhaṇaẏahŏ kahiu tāma
"mālihĕ pāsiu eẏahŏ maraṭṭu  $  ukkhandhu devi aṇṇu vi paẏaṭṭu
taṃ vaẏaṇu suṇĕvi saṇṇahĕvi jakkhu  $  ṇīsariu ṇāĩ saĩ dasasaẏakkhu


thiu uḍḍĕvi giri-guñjakkhĕ jāma  $  taṃ jāuhāṇa-valu ḍhukku tāma

ghattā:

haẏa samara-tūra kiẏa-kalaẏalaĩ  $  amarisa-rahasa-visaṭṭaĩ
    vaïsavaṇa-dasāṇaṇa-sāhaṇaĩ  $  viṇṇi vi raṇĕ abbhiṭṭaĩ


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 10:


keṇa vi sundara su-ramaṇa su-seva  $  āliṅgiẏa gaẏa-ghaḍa vesa jeva
sa vi kāsu vi uraẏalĕ vejjhu dei  $  ṇaṃ vivariẏa-suraeṃ hiẏaü lei
keṇa vi āvāhiu maṇḍalaggu  $  kari-siru ṇivvaṭṭĕvi mahihĩ laggu
keṇa vi kāsu vi gaẏa-ghāu diṇṇu  $  kiu sa-rahu sa-sārahi cuṇṇu cuṇṇu
keṇa vi kāsu vi uru sarahĩ bhariu  $  lakkhijjaï ṇaṃ romañcu dhariu
keṇa vi kāsu vi raṇĕ mukku cakku  $  thiu hiẏaĕ dharĕvi ṇaṃ pisuṇa-vakku
etthantarĕ dhaṇaeṃ ṇa kiu kheu  $  hakkāriu āhavĕ kaïkaseu
"laï tujjhu jujjhu ettaḍaü kālu  $  ḍhukko 'si sīha-dantantarālu"

ghattā:

taṃ ṇisuṇĕvi rāvaṇu kuiẏa-maṇu  $  vaïsavaṇahŏ ālaggaü
    karu ubbhĕvi gajjĕvi gulagulĕvi  $  ṇaṃ gaẏavarahŏ mahaggaü


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 11:


amvuhara-līla-saṃdarisaṇeṇa  $  sara-maṇḍaü kiu tahĩ dasa-sireṇa
viṇivāriu diṇaẏara-kara-ṇihāu  $  ṇisi divasu kiṃ ti sandehu jāu
sandaṇĕ haĕ gaĕ dhaẏa-cindhĕ chattĕ  $  jampāṇĕ vimāṇĕ ṇarinda-gattĕ
tharatharaharanta sara lagga kema  $  dhaṇavantaĕ māṇusĕ pisuṇa jema
jakkheṇa vi haẏa vāṇehĩ vāṇa  $  muṇivarĕṇa kasāẏa va ḍhukkamāṇa
dhaṇu pāḍiu pāḍiu chatta-daṇḍu  $  dahamuha-rahu kiu saẏa-khaṇḍa-khaṇḍu
aṇṇeṇa caḍeppiṇu bhiḍiu rāu  $  ṇaṃ giri-saṃghāẏahŏ kulisa-ghāu
haü dhaṇaü bhiṇḍivāleṇa urasĕ  $  oṇallu bhāṇu lhasiĕ va divasĕ

ghattā:

ṇiu ṇiẏa-sāmantĕhĩ vaïsavaṇu  $  vijaü dasāṇaṇĕ ghuṭṭhaü
    "kahĩ jāhi pāva jīvantu mahu"  $  kumbhaẏaṇṇu āruṭṭhaü


_______________________________________________________________


START
PAUMACARIU, Kaṇḍa I, Saṃdhi 10, Kaḍavaka 12:


"āeṃ samāṇu kira kavaṇu khattu  $  ghāijjaï ṇāsanto vi sattu
jaṃ phiṭṭaï jamma-saẏāhã kāṇi"  $  kira jāma padhāvaï sūla-pāṇi
avaruṇḍĕvi dhariu vihīsaṇeṇa  $  "kiṃ kāẏara-ṇara-viddhaṃsaṇeṇa
so hammaï jo pahaṇaï puṇo vi  $  kiṃ uraü ma jīvaü ṇivviso vi
ṇāsaü varāu ṇiẏa-pāṇa levi"  $  thiu bhāṇukaṇṇu maccharu muevi
etthantarĕ vaïsavaṇahŏ maṇiṭṭhu  $  su-kalattu va puppha-vimāṇu diṭṭhu
tahĩ caḍiu ṇarāhiu muĕvi saṅka  $  paṭṭhaviẏa pasāhā ke vi laṅka
appuṇu puṇu jo jo ko vi caṇḍu  $  tahŏ tahŏ ḍhukkaï jiha kāla-daṇḍu

ghattā:

ṇiẏa-vandhava-saẏaṇĕhĩ pariẏariu  $  daṇuvaï dudama-damantaü
    āhiṇḍaï līlaĕ indu jiha  $  desa-sa ẏaṃ bhu ñjantaü


----------  [11. egārahamo saṃdhi]  ----------


puppha-vimāṇārūḍhaĕṇa  $  dahavaẏaṇeṃ dhavala-visālāĩ
ṇaṃ ghaṇa-vindaĩ a-salilaĩ  $  diṭṭhaĩ hariseṇa-jiṇālāĩ


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 1:


toẏadavāhaṇa-vaṃsa-paīveṃ  $  pucchiu puṇu sumāli dahagīveṃ
"ahŏ ahŏ tāẏa tāẏa sasi-dhavalaĩ  $  eẏaĩ kiṃ ṇa jaluggaẏa-kamalaĩ
kiṃ hima-siharaĩ sāḍĕvi mukkaĩ  $  kiṃ ṇakkhattaĩ thāṇahŏ cukkaĩ
daṇḍuddaṇḍa-dhavala-puṇḍariẏaĩ  $  kiṃ kāha mi sīsuppari dhariẏaĩ
abbhārambha-vivajjiẏa-gabbhaĩ  $  kiṃ bhūmiẏalĕ gaẏaĩ subbhabbhaĩ
kiẏa-maṅgala-siṅgāra-sahāsaĩ  $  kiṃ āvāsiẏāĩ kalahaṃsaĩ
jasu savvaṅgaĩ khaṇḍĕvi khaṇḍĕvi  $  kiẏa gaü ko vi paḍīvaü chaṇḍĕvi
kāmiṇi-vaẏaṇohāmiẏa-chāẏaĩ  $  kiẏa sasi-saẏaĩ mileppiṇu āẏaĩ"

ghattā:

kahaï sumāli dasāṇaṇahŏ  $  "jaṇa-ṇaẏaṇāṇanda-jaṇerāĩ
    jiṇa-bhavaṇaĩ chuha-paṅkiẏaĩ  $  eẏaĩ hariseṇahŏ kerāĩ


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 2:


aṭṭhāhiẏahĕ majjhĕ mahi siddhī  $  ṇava-ṇihi-caüdaha-raẏaṇa-samiddhī
pahilaĕ divasĕ mahāraha-kāraṇĕ  $  jāṇĕvi jaṇaṇi-dukkhu gaü takkhaṇĕ
vīẏaĕ tāvasa-bhavaṇu parāiu  $  maẏaṇāvalihĕ maẏaṇa-jaru lāiu
taïẏaĕ sindhuṇaẏarĕ supasaṇṇaü  $  hatthi jiṇeppiṇu laïẏaü kaṇṇaü
veẏamaīĕ caütthaĕ hāriu  $  jaẏacandahĕ hiẏavaĕ païsāriu
pañcamĕ gaṅgāhara-mahihara-raṇu  $  tahĩ uppaṇṇu cakku tahŏ sa-raẏaṇu
chaṭṭhaĕ pihimi hūa āvaggī  $  aṇṇu vi maẏaṇāvali karĕ laggī
sattamĕ gampi jaṇaṇi jokkāriẏa  $  aṭṭhamĕ divasĕ pujja ṇīsāriẏa

ghattā:

eẏaĩ teṇa vi ṇimmiẏaĩ  $  sasi-saṅkha-khīra-kundujjalaĩ
    āharaṇaĩ va vasundharihĕ  $  siva-sāsaẏa-suhaĩ va avicalaĩ"


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 3:


gaü suṇantu hariseṇa-kahāṇaü  $  sammeẏa-irihĩ mukku paẏāṇaü
tāma ṇiṇāu samuṭṭhiu bhīsaṇu  $  jāuhāṇa-sāhaṇa-saṃtāsaṇu
pesiẏa hattha-pahattha padhāiẏa  $  vaṇa-kari ṇiĕvi paḍīvā āiẏa
"deva deva kiu jeṇa mahāraü  $  acchaï matta-hatthi aïrāvaü
gajjaṇāĕ aṇuharaï samuddahŏ  $  sīẏareṇa jalaharahŏ raüddahŏ
kaddameṇa ṇava-pāusa-kālahŏ  $  ṇijjhareṇa mahiharahŏ visālahŏ
rukkhummūlaṇeṇa duvvāẏahŏ  $  suhaḍa-viṇāsaṇeṇa jamarāẏahŏ
daṃsaṇeṇa āsīvisa-sappahŏ  $  viviha-maẏāvatthaĕ kandappahŏ

ghattā:

indu vi caḍĕvi ṇa sakkiẏaü  $  khandhāsaṇĕ eẏahŏ vāraṇahŏ
    gaü caüpāsiu paribhamĕvi  $  jima attha-hīṇu kāmiṇi-jaṇahŏ


_______________________________________________________________

START
PAUMACARIU, Kaṇḍa I, Saṃdhi 11, Kaḍavaka 4:


aṇṇuppaṇṇu dasaṇṇaẏa-kāṇaṇĕ  $  māhava-māsĕ desĕ sāhāraṇĕ
ubhaẏa-cāri savvaṅgiẏa-sundaru  $  bhadda-hatthi ṇāmeṇa maṇoharu
satta samuttuṅgaü ṇava dīharu  $  daha pariṇāhu tiṇṇi kara vittharu
ṇiddha-dantu mahu-piṅgala-loẏaṇu  $  aẏasi-kusuma-ṇihu ratta-karāṇaṇu
pañca-maṅgalāvattu maẏālaü  $  cakka-kumbha-dhaẏa-chatta-rihālaü
vaṭṭa-taraṭṭi-thaṇaẏa-kumbhatthalu  $  pulaẏa-sarīru galiẏa-gaṇḍatthalu
uṇṇaẏa-kandharu sūẏara-pacchalu  $  vīsa-ṇaharu suandha-maẏa-parimalu
cāva-vaṃsu thira-maṃsu thiroẏaru  $  gatta-danta-kara-puccha-paīharu

ghattā:

ema aṇeẏaĩ lakkhaṇaĩ  $  kiṃ gaṇiẏaĩ ṇāma-vihūṇāĩ
    hatthi-paesahũ savvahu mi  $  caüddaha-saẏaĩ caürūṇāĩ


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 5:


taṃ ṇisuṇevi dasāṇaṇu harisiu  $  urĕ ṇa mantu romañcu va darisiu
"jaï taṃ bhadda-hatthi ṇaü sāhami  $  to jaṇaṇovari asivaru vāhami"
eu bhaṇevi sa-seṇṇu padhāiu  $  taṃ paesu sahasatti parāiu
gaẏavaï ṇiĕvi virelliẏa-ṇaẏaṇeṃ  $  hasiu pahatthu ṇavara daha-vaẏaṇeṃ
"haũ jāṇami pacaṇḍu tamveramu  $  ṇavara vilāsiṇi-rūu va maṇŏramu
haũ jāṇami gaïnda-kumbhatthalu  $  ṇavara vilāsiṇi-ghaṇa-thaṇa-maṇḍalu
jāṇami su-visāṇaĩ a-kalaṅkaĩ  $  ṇavara pasaṇṇa-kaṇṇa-tāḍaṅkaĩ
haũ jāṇami bhamanti bhamara-ulaĩ  $  ṇavara ṇirantara-pelliẏa-kurulaĩ

ghattā:

jāṇami kari-khandhāruhaṇu  $  accantu hoi bhaẏa-bhāsuraü
    ṇavara pahattha majjhu maṇahŏ  $  uvvahaï ṇavallu ṇāĩ suraü"


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 6:


puppha-vimāṇahŏ līṇu dasāṇaṇu  $  diḍhu ṇiẏatthu kiu kesa-ṇivandhaṇu
laïẏa laṭṭhi ugghosiu kalaẏalu  $  tūraĩ haẏaĩ padhāiu maẏagalu
ahimuhu dhaṇaẏa-purandara-vaïrihĕ  $  vāsārattu jema viñjhaïrihĕ
pukkharĕ tāḍiu lakkuḍi-ghāeṃ  $  ṇāvaï kāla-mehu duvvāeṃ
dei ṇa dei vejjhu urĕ jāvĕhĩ  $  vijjula-vilasiẏa-karaṇeṃ tāvĕhĩ
pacchalĕ caḍiu dhuṇĕvi bhuva-ḍāliu  $  "vudavuda" bhaṇĕvi khandhĕ apphāliu
jaṅghiu puṇu vi kareṇāliṅgĕvi  $  suviṇā(?)daïu jema gaü laṅghĕvi
khaṇĕ gaṇḍaẏalĕ ṭhāi khaṇĕ kandharĕ  $  khaṇĕ caühu mi calaṇahũ abbhantarĕ

ghattā:

dīsaï ṇāsaï vipphuraï  $  paribhamaï caüddisu kuñjarahŏ
    calu lakkhijjaï gaẏaṇa-ẏalĕ  $  ṇaṃ vijju-puñju ṇava-jalaharahŏ


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 7:


hatthi-viẏāraṇāu eẏāraha  $  aṇṇaü kiriẏaü vīsa duvāraha
darisĕvi kiu ṇipphandu mahā-gaü  $  dhutteṃ vesa-maraṭṭu va bhaggaü
sāhiu mokkhu va parama-jiṇindeṃ  $  "hou hou ṇaṃ raḍiu gaïndeṃ
"bhalĕ bhalĕ" pabhaṇiu calaṇu samappiu  $  teṇa vi vāmaṅguṭṭheṃ cappiu
kaṇṇĕ dharĕvi ārūḍhu mahāiu  $  karĕvi viẏāraṇa aṅkusu lāiu
teṇa vimāṇa-jāṇa-āṇandeṃ  $  melliu kusuma-vāsu sura-vindeṃ
ṇacciu kumbhaẏaṇṇu sa-vihīsaṇu  $  hatthu pahatthu vi maü suẏasāraṇu
mallavantu māriccu mahoẏaru  $  raẏaṇāsaü sumāli vajjoẏaru

ghattā:

harisa-raseṇa karamviẏaü  $  vīra-rasu jeṇa maṇĕ bhāviẏaü
    tahĩ rāvaṇa-ṇaṭṭāvaĕṇa  $  so ṇāhĩ jo ṇa ṇaccāviẏaü


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 8:


tijagavihūsaṇu ṇāmu pagāsiu  $  ṇiu tahĩ simiru jetthu āvāsiu
thiu sahasā kari-kaha-aṇurāiu  $  tahĩ avasarĕ bhaḍu ekku parāiu
pahara-vihuru ruhirolliẏa-gattaü  $  ṇaravaï teṇa ṇavĕvi viṇṇattaü
"deva deva kikkindhahŏ taṇaĕhĩ  $  savvala-phaliha-sūla-hala-kaṇaĕhĩ
asivara-jhasa-musaṇḍhi-ṇārāĕhĩ  $  cakka-konta-gaẏa-moggara-ghāĕhĩ
jamu āroḍiu bhaggā teṇa vi  $  dharĕvi ṇa sakkiu vihi ekkeṇa vi
paccelliu ṇillūriẏa vāṇĕhĩ  $  kaha vi kaha vi ṇaü melliu pāṇĕhĩ"
taṃ ṇisuṇevi kuiu rakkhaddhaü  $  haẏa saṃgāma-bheri saṇṇaddhaü

ghattā:

candahāsu karaẏalĕ karĕvi  $  sa-vimāṇu sa-valu saṃcalliẏaü
    mahi laṅgheppiṇu maẏaraharu  $  āẏāsahŏ ṇaṃ utthalliẏaü


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 9:


kova-davaggi-palittu padhāiu  $  ṇiviseṃ taṃ jama-ṇaẏaru parāiu
pekkhaï satta ṇaraẏa aï-raürava  $  uṭṭhiẏa-vāravāra-hāhārava
pekkhaï ṇaï vaïtaraṇi vahantī  $  rasa-vasa-soṇiẏa-salilu vahantī
pekkhaï gaẏa-paẏa-pellijjantaĩ  $  suhaḍa-siraĩ ṭasatti bhijjantaĩ
pekkhaï ṇara-mihuṇaĩ kandantaĩ  $  samvali-rukkha dharāvijjantaĩ
pekkhaï aṇṇa-jīva chijjantaĩ  $  chaṇachaṇa-saddeṃ paülijjantaĩ
kumbhīpākĕ ke vi paccantā  $  eva viviha-dukkhaĩ pāvantā
saẏala vi mambhīsĕvi mellāviẏa  $  jamaüri-rakkhavāla ghallāviẏa

ghattā:

kahiu kiẏantahŏ kiṅkarĕhĩ  $  "vaïtaraṇi bhagga ṇāsiẏa ṇaraẏa
    viddhaṃsiu asipatta-vaṇu  $  choḍāviẏa ṇaravara-vandi-saẏa


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 10:


acchaï eu deva pārakkaü  $  matta-gaïnda-vindu ṇaṃ thakkaü"
taṃ ṇisuṇevi kuviu jamarāṇaü  $  "keṇa jiẏantu cattu appāṇaü
kāsu kiẏanta-mittu saṇi ruṭṭhiu  $  kāsu kālu āsaṇṇu pariṭṭhiu
jeṃ ṇara-vandi-vindu choḍāviu  $  asipatta-vaṇu aṇṇu moḍāviu
satta vi ṇaraẏa jeṇa viddhaṃsiẏa  $  jeṃ vaïtaraṇi vahaṃti viṇāsiẏa
tahŏ darisāvami ajju jamattaṇu"  $  ema bhaṇĕvi ṇīsariu sa-sāhaṇu
mahisāsaṇu daṇḍuggaẏa-paharaṇu  $  kasaṇa-dehu guñjāhala-loẏaṇu
kettiu bhīsaṇattu vaṇṇijjaï  $  miccu vuttu puṇu kahŏ uvamijjaï

ghattā:

jamu jama-sāsaṇu jama-karaṇu  $  jama-uri jama-daṇḍu samuttharaï
    ekku ji tihuaṇĕ palaẏa-karu  $  puṇu pañca vi raṇamuhĕ ko dharaï


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 11:


jaṃ jama-karaṇu diṭṭhu bhaẏa-bhīsaṇu  $  dhāiu taṃ asahantu vihīsaṇu
ṇavara dasāṇaṇeṇa osāriu  $  appuṇu puṇu kiẏantu hakkāriu
"arĕ māṇava valu valu viṇṇāsahi  $  muhiẏaĕ jaṃ jamu ṇāmu paẏāsahi
indahŏ pāva tujjhu ṇikkaruṇahŏ  $  sasihĕ paẏaṅgahŏ dhaṇaẏahŏ varuṇahŏ
savvahã kula-kiẏantu haũ āiu  $  thāhi thāhi kahĩ jāhi aghāiu
taṃ ṇisuṇeviṇu vaïri-khaẏaṃkaru  $  jamĕṇa mukku raṇĕ daṇḍu bhaẏaṃkaru
dhāiu dhagdhagantu āẏāseṃ  $  entu khurappeṃ chiṇṇu dasāseṃ
. saẏa-saẏa-khaṇḍu kareppiṇu pāḍiu  $  ṇāĩ kiẏanta-maḍappharu sāḍiu

ghattā:

dhaṇuharu levi turantaĕṇa  $  sara-jālu visajjiu bhāsuraü
    taṃ pi ṇivāriu rāvaṇĕṇa  $  jāmāeṃ jima khalu sāsuraü


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 12:


puṇu vi puṇu vi viṇivāriẏa-dhaṇaẏahŏ  $  viddhantahŏ raẏaṇāsava-taṇaẏahŏ
diṭṭhi-muṭṭhi-saṃdhāṇu ṇa ṇāvaï  $  ṇavara silīmuha-dhoraṇi dhāvaï
jāṇĕ jāṇĕ haĕ haĕ gaẏa-gaẏavarĕ  $  chattĕ chattĕ dhaĕ dhaĕ rahĕ rahavarĕ
bhaḍĕ bhaḍĕ maüḍĕ maüḍĕ karĕ karaẏalĕ  $  calaṇĕ calaṇĕ sirĕ sirĕ urĕ uraẏalĕ
bhariẏa vāṇa kaḍuāviẏa-sāhaṇu  $  ṇaṭṭhu jamo vi vihuru ṇippaharaṇu
sarahahŏ hariṇu jema uddhāiu  $  ṇiviseṃ dāhiṇa-seḍḍhi parāiu
tahĩ rahaṇeura-puravara-sārahŏ  $  indahŏ kahiu aṇṇu sahasārahŏ
"suravaï laï appaṇaü pahuttaṇu  $  aṇṇahŏ kahŏ vi samappi jamattaṇu

ghattā:

māli-sumālihĩ pottaĕhĩ  $  darisāviu kaha vi ṇa mahu maraṇu
    lajjaĕ tujjhu surāhivaï  $  dhaṇaeṇa vi laïẏaü tava-caraṇu"


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 13:


taṃ ṇisuṇĕvi jama-vaẏaṇu asundaru  $  kira ṇiggaï saṇṇahĕvi purandaru
aggaĕ tāma manti thiu bhesaï  $  "jo pahu so saẏalāĩ gavesaï
tuhũ puṇu dhāvaï ṇāĩ aẏāṇaü  $  so jĕ kamāgaü laṅkahĕ rāṇaü
tumhĕhĩ mālihĕ kāleṃ bhuttī  $  maṇḍu maṇḍu jiha para-kulaüttī
tāhã jĕ paḍhamu juttu paharevaü  $  ṇaü ukkhandheṃ paĩ jāevaü
dehi tāma ohāmiẏa-chāẏahŏ  $  surasaṃgīẏa-ṇaẏaru jamarāẏahŏ
bhuttu āsi taṃ maẏa-māriccĕhĩ"  $  ema bhaṇevi ṇiẏattiu bhiccĕhĩ
dahamuho vi jamaüri ucchuraẏahŏ  $  kikkindhaüri devi sūraraẏahŏ

ghattā:

gaü laṅkahĕ savaḍaṃmuhaü  $  ṇahĕ laggu vimāṇu maṇoharaü
    toẏadavāhaṇa-vaṃsa-dalu  $  ṇaṃ kāleṃ vaddhiu dīharaü


_______________________________________________________________


START
PAUMACARIU, Kaṇḍa I, Saṃdhi 11, Kaḍavaka 14:


bhīsaṇa-maẏaraharovari janteṃ  $  uddhasihāmaṇi-chāẏā-bhanteṃ
paripucchiu sumāli diṇṇuttaru  $  "kiṃ ṇahaẏalu" "ṇaṃ ṇaṃ raẏaṇāẏaru"
"kiṃ tamu kiṃ tamālataru-pantiu"  $  "ṇaṃ ṇaṃ indaṇīla-maṇi-kantiu"
"kiṃ eẏāu kīra-riñcholiu"  $  "ṇaṃ ṇaṃ maragaẏa-pāvāloliu"
"kiṃ mahiẏalĕ paḍiẏaĩ ravi-kiraṇaĩ"  $  "ṇaṃ ṇaṃ sūrakanti-maṇi-raẏaṇaĩ"
"kiṃ gaẏa-ghaḍaü gilla-gillolaü"  $  "ṇaṃ ṇaṃ jalaṇihi-jala-kallolaü"
"sa-vvavasāẏa jāẏa kiṃ mahihara"  $  "ṇaṃ ṇaṃ paribhamanti jalĕ jalaẏara"
ema cavanta patta laṅkāuri  $  jā tikūḍa-mahihara-siharovari
jaṇu ṇīsariu savvu parioseṃ  $  diẏavara-paṇaï-tūra-ṇigghoseṃ
ṇanda-vaddha-jaẏa-sadda-paüttihĩ  $  sesā-agghapatta-jala-juttihĩ

ghattā:

laṅkāhivaï païṭṭhu purĕ  $  parivaddhu paṭṭu ahiseu kiu
      jiha suravaï suravara-purihĩ  $  tiha rajju sa iṃ bhu ñjantu thiu





----------  [12. vārahamo saṃdhi]  ----------


pabhaṇaï dahavaẏaṇu  $  dīhara-ṇaẏaṇu  $  ṇiẏa-atthāṇĕ ṇiviṭṭhaü
"kahahŏ kahahŏ ṇarahŏ  $  vijjāharahŏ  $  ajja vi kavaṇu aṇiṭṭhaü"


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 1:


taṃ ṇisuṇĕvi jampaï ko vi ṇaru  $  sira-sihara-caḍāviẏa-ubhaẏa-karu
"paramesara dujjaü duṭṭhu khalu  $  candovaru ṇāmeṃ atula-valu
so indahŏ taṇiẏa kera karĕvi  $  pāẏāla-laṅka thiu païsarĕvi"
avarekkeṃ docchiu ṇaravarĕṇa  $  "kiṃ sakkeṃ kiṃ candoẏarĕṇa
suvvanti kumāra aṇṇa pavala  $  ucchuraẏahŏ ṇandaṇa ṇīla-ṇala"
aṇṇekkeṃ vuccaï "haũ kahami  $  do-pāsiu jaï ṇa ghāẏa lahami
kikkiṃdhapurihĩ kari-pavara-bhuu  $  ṇāmeṇa vāli sūraraẏa-suu
jā pārihacchi maĩ diṭṭha tahŏ  $  sā tihuẏaṇĕ ṇaü aṇṇahŏ ṇarahŏ

ghattā:

rahu vāhĕvi aruṇu  $  haẏa haṇĕvi puṇu  $  jā joẏaṇu viṇa pāvaï
    tā meruhĕ bhamĕvi  $  jiṇavaru ṇavĕvi  $  tahĩ jĕ paḍīvaü āvaï


_______________________________________________________________

START
PAUMACARIU, Kaṇḍa I, Saṃdhi 12, Kaḍavaka 2:


tahŏ jaṃ valu taṃ ṇa purandarahŏ  $  ṇa kuverahŏ varuṇahŏ sasaharahŏ
meru vi ṭālaï vaddhāmarisu  $  tahŏ aṇṇu ṇarāhiu tiṇa-sarisu
kaïlāsa-mahīharu kahi mi gaü  $  tahĩ sammaü ṇāmeṃ laïu vaü
ṇigganthu muevi visuddha-maï  $  aṇṇahŏ indahŏ vi ṇāhĩ ṇamaï
taṃ tehaü pekkhĕvi gīḍha-bhaü  $  pavvajja levi gaü sūraraü
"mahu hosaï keṇa vi kāraṇĕṇa  $  samaraṅgaṇu samaü dasāṇaṇĕṇa
avarekkeṃ vuttu "ṇa imu ghaḍaï  $  kaïvaṃsiu kiṃ amhahũ bhiḍaï
sirikaṇṭhahŏ laggĕvi mittaïẏa  $  aṇṇu vi uvaẏāra-saĕhĩ laïẏa

ghattā:

ahavaï vāṇara vi  $  suravara-ṇara vi  $  rattuppala-dala-ṇaẏaṇahŏ
    tā saẏala vi suhaḍa  $  jā samara-jhaḍa  $  ṇaü ṇienti dahavaẏaṇahŏ


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 3:


taṃ vāli-sallu hiẏavaĕ dharĕvi  $  to rāvaṇu aṇṇa volla karĕvi
gaü ekka-divasĕ sura-sundarihĕ  $  jā avaharaṇeṇa taṇūẏarihĕ
tā harĕvi ṇīẏa kula-bhūṣaṇĕhĩ  $  candaṇahi ha(va?)riẏa khara-dūsaṇĕhĩ
ṇāsanta ṇievi sahoẏarĕṇa  $  ṇaẏareṇālaṅkārodaĕṇa
ṇaṃ uvarĕ chuhĕvi rakkhiẏa-saraṇu  $  kiẏa (?) tehi mi candovara-maraṇu
viṇivāiu atthāṇĕ jjĕ thiu  $  jo ḍhukkiu so tamvāru ṇiu
kuḍhĕ laggaü jaṃ raẏaṇiẏara-valu  $  raha-turaẏa-ṇāẏa-ṇaravara-pavalu
alahantu vāru taṃ ṇippasaru  $  gaü valĕvi paḍīvaü ṇiẏa-ṇaẏaru

ghattā:

chuḍu chuḍu dahavaẏaṇu  $  parituṭṭha-maṇu  $  kira sa-kalattaü āvaï
    ummaṇa-dummaṇaü  $  asuhāvaṇaü  $  ṇiẏa-gharu tāma vihāvaï


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 4:


turamāṇeṃ keṇa vi vajjariu  $  khara-dūsaṇa-kaṇṇā-duccariu
atthakkaĕ āẏamvira-ṇaẏaṇu  $  kuḍhĕ laggaï sa-rahasu dahavaẏaṇu
karĕ dhariu tāma mandovariĕ  $  ṇaṃ gaṅgā-vāhu jaüṇa-sariĕ
"paramesara kahŏ vi ṇa appaṇiẏa  $  jiha kaṇṇa tema para-bhāẏaṇiẏa
ekka i karavāla-bhaẏaṅkarahũ  $  caüdaha sahāsa vijjāharahũ
jaï āṇa-vaḍīvā honti puṇu  $  to gharĕ acchantiĕ kavaṇu guṇu
paṭṭhavahi mahantā muĕvi raṇu  $  kaṇṇahĕ karantu pāṇiggahaṇu"
taṃ vaẏaṇu suṇĕvi māricca-maẏa  $  pesiẏa dahavatteṃ turia gaẏa

ghattā:

tehĩ vivāhu kiu  $  kharu rajjĕ thiu  $  aṇurāhahĕ vijja-sahiu
    vaṇĕ ṇivasantiẏahĕ  $  vaẏa-vantiẏahĕ  $  suu uppaṇṇu virāhiu


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 5:


etthantarĕ jama-jūrāvaṇĕṇa  $  taṃ sallu dhareppiṇu rāvaṇĕṇa
paṭṭhaviu mahāmaï dūu tahĩ  $  suggīva-sahoẏaru vāli jahĩ
vollāviu thāĕvi ahimuhĕṇa  $  "haũ ema visajjiu dahamuhĕṇa
ekkūṇavīsa-rajjantaraĩ  $  mittaïẏaĕ gaẏaĩ ṇirantaraĩ
kŏ vi kittidhavalu ṇāmeṇa ciru  $  sirikaṇṭha-kajjĕ thiu devi siru
ṇavamaü pariṇāviu amarapahu  $  jeṃ dhaĕhĩ lihāviu kaï-ṇivahu
dahamaü kaï-keẏaṇu siri-sahiu  $  eẏārahamaü paḍivalu kahiu
vārahamaü ṇaẏaṇāṇandaẏaru  $  terahamaü khaẏarāṇandu varu
caüdahamaü giri-kiṃveravalu (?)  $  paṇṇārahamaü ṇandaṇu ajaü
solahamaü puṇu kŏ vi uvahiraü  $  taḍikesa-vigamĕ kiu teṇa taü
sattārahamaü kikkindhu puṇu  $  tahŏ kavaṇu sukeseṃ ṇa kiu guṇu
aṭṭhārahamaü puṇu sūraraü  $  jamu bhañjĕvi tahŏ païsāru kaü
tuhũ evahĩ ekkuṇavīsamaü  $  aṇuhuñjĕ rajju maṇĕ muĕvi maü
attā


āu ṇihālĕ muhu  $  taṃ ṇamahi tuhũ  $  gampi dasāṇaṇa-rāṇaü
      jeṇa dei pavalu  $  caüraṅga-valu  $  indahŏ uvari paẏāṇaü"


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 6:


jaṃ kiu jaẏakāru ṇāma-gahaṇu  $  taṃ ṇavara valĕvi thiu aṇṇa-maṇu
ṇa karei kaṇṇĕ vaẏaṇāĩ pahu  $  jiha para-purisahŏ su-kulīṇa-vahu
etthantarĕ dahamuha-dūaĕṇa  $  accanta-vilakkhīhūaĕṇa
ṇibbhacchiu mellĕvi saẏaṇa-kiẏa  $  "jo ko vi ṇamesaï tāsu siẏa
ṇīsaru tuhũ āẏahŏ paṭṭaṇahŏ  $  ṇaṃ to bhiḍu paraĕ dasāṇaṇahŏ"
taṃ ṇisuṇĕvi kova-karamviĕṇa  $  paḍidocchiu sīhavilamviĕṇa
"arĕ vāli deu kiṃ paĩ ṇa suu  $  mahu-mahiharu jeṇa bhuahĩ vihuu
jo ṇivisaddheṇa pihimi kamaï  $  cattāri vi sāẏara paribhamaï

ghattā:

jāsu mahājasĕṇa  $  raṇĕ aṇavasĕṇa  $  dhavalīhūaü tihuvaṇu
   tāsu viẏaṭṭāhŏ  $  abbhiṭṭāhŏ  $  kavaṇu gahaṇu kira rāvaṇu"

_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 7:


so dūu kaḍuẏa-vaẏaṇāsi-haü  $  sāmarisu dasāsahŏ pāsu gaü
"kiṃ vahueṃ ettiu kahiu maĩ  $  tiṇa-samaü vi ṇa gaṇaï vāli paĩ"
taṃ vaẏaṇu suṇeppiṇu dasasirĕṇa  $  vuccaï raẏaṇāẏara-rava-girĕṇa
"jaï raṇa-muhĕ māṇu ṇa malami tahŏ  $  to chitta pāẏa raẏaṇāsavahŏ"
āruhĕvi païjja paẏaṭṭu pahu  $  ṇaṃ kahŏ vi viruddhaü kūra-gahu
thiu pupphavimāṇĕ maṇoharaĕ  $  ṇaṃ siddhu sivālaĕ sundaraĕ
karĕ ṇimmalu candahāsu dhariu  $  ṇaṃ ghaṇa-ṇisaṇṇu taḍi-vipphuriu
ṇīsarieṃ pura-paramesarĕṇa  $  ṇīsariẏa vīra ṇimisantarĕṇa

ghattā:

"amhahũ paẏa-bharĕṇa  $  ṇiru ṇiṭṭhurĕṇa  $  ma maraü dharaṇi varāiẏa"
     ettiẏa-kāraṇĕṇa  $  gaẏaṇaṅgaṇĕṇa  $  ṇāvaï suhaḍa parāiẏa


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 8:


ettahĕ vi samara-dujjohaṇihĩ  $  caüdahahĩ ṇarinda-akhohaṇihĩ
saṇṇahĕvi vāli ṇīsariu kiha  $  majjāẏa-vivajjiu jalahi jiha
paṇaveppiṇu viṇṇi vi atula-vala  $  thiẏa aggima-khandhĕhĩ ṇīla-ṇala
viraïu ārāẏaṇu raṇĕ acalu  $  pahilaü jĕ ṇiviḍu pāẏāla-valu
puṇu pacchaĕ hilihilanta sa-bhaẏa  $  khara-khurĕhĩ khaṇanta khoṇi turaẏa
puṇu saïla-sihara-saṇṇiha saẏaḍa  $  puṇu maẏa-vihalaṅghala hatthi-haḍa
puṇu ṇaravaï vara-karavāla-dhara  $  āsaṇṇa ḍhukka to raẏaṇiẏara
kira samarĕ bhiḍanti bhiḍanti ṇaï  $  thiẏa antarĕ manti su-viula-maï

ghattā:

"vāli-dasāṇaṇahŏ  $  jujjhaṇa-maṇahŏ  $  eu kāĩ ṇa gavesahŏ
    kiĕ khaĕ vandhavahũ  $  puṇu keṇa sahũ  $  pacchaĕ rajju karesahŏ


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 9:


jo kittidhavala-sirikaṇṭha-kiu  $  kikkindha-sukesahĩ viddhi ṇiu
taṃ khaẏahŏ ṇehu mā ṇeha-taru  $  jaï dharĕvi ṇa sakkahŏ rosa-bharu
to ve vi paropparu uttharahŏ  $  jo ko vi jiṇaï jaẏakāru tahŏ"
taṃ ṇisuṇĕvi vāli-deu cavaï  $  "sundaru bhaṇanti laṅkāhivaï
khaü tujjhu va majjhu va ṇivvaḍaü  $  jima dhuva jima mandovari raḍaü
kiṃ vahavĕhĩ jīvĕhĩ ghāiĕhĩ  $  vandhava-saẏaṇĕhĩ viṇivāiĕhĩ
laï paharu paharu jaï atthi chalu  $  pekkhahũ tuha vijjahũ taṇaü valu"
taṃ ṇisuṇĕvi samara-saehĩ thiru  $  vāvarĕvi laggu vīsaddha-siru
āmelliẏa vijja mahoẏariẏa (?)  $  phaṇi-phaṇa-phukkāra dinti gaïẏa

ghattā:

vāliṃ bhīsaṇiẏa  $  ahi-ṇāsaṇiẏa  $  gāruḍa-vijja visajjiẏa
      utta-paḍuttiẏaĕ  $  kula-uttiẏaĕ  $  ṇaṃ puṇṇāli parajjiẏa


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 10:


dahavaẏaṇeṃ garuḍa-parāẏaṇiẏa  $  pammukka vijja ṇārāẏaṇiẏa
gaẏa-saṅkha-cakka-sāraṅga-dhari  $  caü-bhua garuḍāsaṇa-gamaṇa-kari
sūraraẏa-sueṇa vi saṃbhariẏa  $  ṇāmeṇa vijja māhesariẏa
kaṅkāla-karāla tisūla-kari  $  sasi-gaüri-gaṅga-khaṭṭaṅga-dhari
kira avara visajjaï dahavaẏaṇu  $  saẏa-vāraü pariañcevi raṇu
sa-vimāṇu sa-khaggu mahāvalĕṇa  $  uccāiu dāhiṇa-karaẏalĕṇa
ṇaṃ kuñjara-karĕṇa kavalu pavaru  $  ṇaṃ vāhuvalīseṃ cakkaharu
ṇahĕ dunduhi tāḍiẏa suraẏaṇĕṇa  $  kiu kalaẏalu kaïdhaẏa-sāhaṇĕṇa

ghattā:

māṇu malevi tahŏ  $  laṅkāhivahŏ  $  vaddhu paṭṭu suggīvahŏ
    "kari jaẏakāru tuhũ  $  aṇubhuñjĕ suhu  $  bhiccu hohi dahagīvahŏ


_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 11:


mahu taṇaü sīsu puṇu duṇṇamaü  $  jiha mokkha-siharu savvuttamaü
paṇaveppiṇu tillokkāhivaï  $  sāmaṇṇahŏ aṇṇahŏ ṇaü ṇavaï
mahu taṇiẏa pihivi tuhũ bhuñji pahu  $  rijjhaü kaï-jāuhāṇa-ṇivahu
aṇṇu mi jo paĩ uvaẏāru kiu  $  tāẏahŏ kāraṇĕ jamarāu jiu
tahŏ maĩ kiẏa paḍiuvaẏāra-kiẏa  $  āvaggī bhuñjahi rāẏa-siẏa"
gaü ema bhaṇeppiṇu turiu tahĩ  $  guru gaẏaṇacandu ṇāmeṇa jahĩ
tavacaraṇu laïu taggaẏa-maṇĕṇa  $  uppaṇṇaü riddhiu takkhaṇĕṇa
aṇudiṇu jiṇantu indiẏa-vaïri  $  gaü titthu jetthu kaïlāsa-giri

ghattā:

uppari caḍiu tahŏ  $  aṭṭhāvaẏahŏ  $  pañca-mahāvaẏa-dhāraü
    attāvaṇa-silahã  $  sāsaẏa-ilahã  $  ṇaṃ thiu vāli bhaḍāraü

_______________________________________________________________


START
PAUMACARIU, Kaṇḍa I, Saṃdhi 12, Kaḍavaka 12:


ettahĕ vi sirippaha bhaïṇi tahŏ  $  suggīveṃ diṇṇa dasāṇaṇahŏ
volāviu gaü laṅkā-ṇaẏarĕ  $  ṇala-ṇīla visajjiẏa kikka-purĕ
suu dhuva-mahaevihĕ saṃthaviu  $  sasikiraṇu ṇiẏaddha-rajjĕ thaviu
tahĩ avasarĕ uttara-seḍhi-vihu  $  vijjāharu ṇāmeṃ jalaṇasihu
tahŏ dhīẏa sutāra-ṇāma ṇarĕṇa  $  maggijjaï dasasaẏagaï-varĕṇa
guru-vaẏaṇeṃ tāsu ṇa paṭṭhaviẏa  $  suggīvahŏ ṇavara pariṭṭhaviẏa
pariṇevi kaṇṇa ṇiẏa ṇiẏaẏa-puru  $  dasasaẏagaïhĕ vi virahaggi guru
pajalaï uppāẏaï kalamalaü  $  uṇhaü ṇa suhāi ṇa sīẏalaü
ubbhantaü kahi mi païṭṭhu vaṇu  $  sāhantu vijja thiu ekka-maṇu

ghattā:

tāi mi dhaṇa-paürĕ  $  kikkindha-purĕ  $  aṅgaṅgaẏa vaḍḍhantaĩ
      thiẏaĩ raẏaṇa[ĩ] ṇaĩ  $  veṇṇi vi jaṇaĩ  $  rajju sa iṃ bhu ñjantaĩ


----------  [13. terahamo saṃdhi]  ----------


pekkheppiṇu vāli-bhaḍāraü  $  rāvaṇu rosāūriẏaü
pabhaṇaï "kiṃ maĩ jīvantĕṇa  $  jāma ṇa riu musumūriẏaü"


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 1:

duvaī


vijjāhara-kumāri raẏaṇāvali  $  ṇiccāloẏa-puravare
pariṇĕvi valaï jāma tā thambhiu  $  pupphavimāṇu amvare
maharisi-tava-teeṃ thiu vimāṇu  $  ṇaṃ dukkiẏa-kamma-vaseṇa dāṇu
ṇaṃ sukkeṃ khīliu meha-jālu  $  ṇaṃ pāuseṇa koila-vamālu
ṇaṃ dūsāmiĕṇa kuḍumva-vittu  $  ṇaṃ maccheṃ dhariu mahāẏavattu (?)
ṇaṃ kañcaṇa-seleṃ pavaṇa-gamaṇu  $  ṇaṃ dāṇa-pahāveṃ ṇīẏa-bhavaṇu
ṇīsaddaü hūẏaü kiṅkiṇīu  $  ṇaṃ suraĕ samattaĕ kāmiṇīu
ghaggharĕhi mi ghavaghava-ghosu cattu  $  ṇaṃ gimbhaẏālu daddurahũ pattu
ṇaravarahũ paropparu hūu cappu  $  "ahŏ dharaṇi ĕjeviṇu dharaṇi-kampu"
paḍipelliẏaü vi ṇa vahaï vimāṇu  $  ṇaṃ maharisi-bhaïẏaĕ muaï pāṇu
attā


vihaḍaï tharaharaï ṇa ḍhukkaï  $  uppari vāli-bhaḍārāhŏ
chuḍu chuḍu pariṇiẏaü kalattu va  $  raï-daïẏahŏ vaḍḍārāhŏ

_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 2:

duvaī


to etthantarĕṇa kaẏaṃ pahuṇā  $  savva-disāvaloẏaṇaṃ
savva-disāvaloẏaṇeṇa vi  $  rattuppalam iva ṇahaṅgaṇaṃ
"maru kahŏ athakka[ĕ] kālu kuddhu  $  karu keṇa bhuẏaṅgama-vaẏaṇĕ chuddhu
keṃ sirĕṇa paḍicchiu kulisa-ghāu  $  ko ṇiggaü pañcāṇaṇa-muhāu
kŏ païṭṭhu jalantaĕ jalaṇa-jālĕ  $  ko ṭhiu kiẏanta-dantantarālĕ
māricceṃ vuccaï "deva deva  $  sa-bhuaṅgamu candaṇa-rukkhu jema
lamviẏa-thira-thora-palamva-vāhu  $  acchaï kaïlāsahŏ uvari sāhu
meru va akampu uvahi va akhohu  $  mahiẏalu va vahu-kkhamu catta-mohu
majjhaṇha-paẏaṅgu va ugga-teu  $  tahŏ tava-sattiĕ paḍikhaliu veu
osāri vimāṇu davatti deva  $  phuṭṭaï ṇa jāma khalu hiẏaü jema"

ghattā:

taṃ māma-vaẏaṇu ṇisuṇeppiṇu  $  dahamuhu heṭṭhāmuhu valiu
gaẏaṇaṅgaṇa-lacchihĕ keraü  $  jovvaṇa-bhāru ṇāĩ galiu


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 3:

duvaī
to gajjanta-matta-māẏaṅga-tuṅga-sira-ghaṭṭha-kandharo  $  ukkhaẏa-maṇi-silāẏalucchāliẏa-hallāviẏa-vasundharo

vahu-sūrakanta-huẏavaha-palittu  $  sasikanta-ṇīra-ṇijjhara-kilittu
maragaẏa-maūra-saṃdeha-vantu  $  ṇīla-maṇi-pahandhāriẏa-diẏantu
vara-paümarāẏa-kara-ṇiẏara-tamvu  $  gaẏa-maẏa-ṇaï-pakkhāliẏa-ṇiẏamvu
taru-paḍiẏa-puppha-paṅgutta-siharu  $  maẏaranda-surā-rasa-matta-bhamaru
ahi-giliẏa-gaïnda-pamutta-sāsu  $  sāsuggaẏa-mottiẏa-dhavaliẏāsu
so tehaü giri-kaïlāsu diṭṭhu  $  aṇṇu vi muṇivaru muṇivara-variṭṭhu
paccāriu "laï muṇio 'si mitta  $  sa-kasāẏa kova-huvavaha-palitta
ajju vi raṇu icchahi maĩ samāṇu  $  jaï risi to kiṃ thambhiu vimāṇu

ghattā:

jaṃ paĩ parihava-riṇu diṇṇaü  $  taṃ sa-kalantaru allavami
pāhāṇu jema ummūlĕvi  $  kaïlāsu jĕ sāẏarĕ ghivami"


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 4:

duvaī
ema bhaṇevi jhatti paḍiu iva vālihĕ taṇeṇa sāvĕṇaṃ  $  talu bhindĕvi païṭṭhu mahidāraṇiẏahĕ vijjahĕ pahāvĕṇaṃ

cinteppiṇu vijja-sahāsu teṇa  $  ummūliu mahiharu dahamuheṇa
su-pasiddhaü siddhaü laddha-saṃsu  $  ṇāvaï dupputteṃ ṇiẏaẏa-vaṃsu
ahavaï ṇavantu dukkiẏa-bhareṇa  $  taïlokku vakhittu (?) va jiṇavareṇa
ahavaï bhuvaïnda-lalanta-ṇālu  $  ṇīsāriu mahi-uvarahŏ va vālu
ahavaï ṇaṃ vasuha mahīharāhã  $  choḍāviẏa vālāluñcirāhã
ahavaï calavalaï bhuaṅga-thaṭṭu  $  ṇaṃ dharaṇi-anta-poṭṭalu visaṭṭu
kholukkhaü khoṇi-khaẏālu bhāi  $  pāẏālahŏ phāḍiu uaru ṇāĩ
girivarĕṇa calanteṃ caü-samudda  $  ahimuha utthallāviẏa raüdda

ghattā:

jaṃ gaẏaü āsi ṇāseppiṇu  $  sāẏara-jāreṃ māṇiẏaü
taṃ maṇḍa harevi paḍīvaü  $  jalu ku-kalattu va āṇiẏaü


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 5:

duvaī
suravara-pavarakari-karākāra-karagguggāmie dhare  $  bhagga-bhuẏaṅga-ugga-ṇiggaẏa-visaggi-lagganta-kandare

katthaï vihaḍiẏaĩ silāẏalāĩ  $  saïlaggaĩ kiẏaĩ va khalahalāĩ
katthaï gaẏa ṇiggaẏa uddha-suṇḍa  $  ṇaṃ dharaĕ pasāriẏa vāhu-daṇḍa
katthaï sua-pantiu uṭṭhiẏāu  $  ṇaṃ tuṭṭaü maragaẏa-kaṇṭhiẏāu
katthaï bhamaroliu dhāvaḍāu  $  uḍḍanti va kaïlāsahŏ jaḍāu
katthaï vaṇaẏara ṇiggaẏa guhehĩ  $  ṇaṃ vamaï mahāgiri vahu-muhehĩ
ucchaliu kahi mi jalu dhavala-dhāru  $  ṇaṃ tuṭṭĕvi gaü girivarahŏ hāru
katthaï uṭṭhiẏaĩ valāẏa-saẏaĩ  $  ṇaṃ tuṭṭĕvi giri-aṭṭhiẏaĩ gaẏaĩ
katthaï ucchaliẏaĩ vidummāĩ  $  ṇaṃ ruhira-phuliṅgaĩ ahiṇavāĩ

ghattā:

aṇṇu vi jo aṇṇahŏ hatthĕṇa  $  ṇiẏa-thāṇahŏ mellāviẏaü
ṇiccalu vavasāẏa-vihūṇaü  $  kavaṇu ṇa āvaï pāviẏaü


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 6:

duvaī
tāma phaḍā-kaḍappa-vipphuriẏa-paripphuḍa-maṇi-ṇihāẏaho  $  āsaṇa-kampu jāu pāẏālaẏale dharaṇinda-rāẏaho

ahi avahi paüñjĕvi āu tetthu  $  rāvaṇu kelāsuddharaṇu jetthu
jahĩ maṇi-silāẏaluppīlu phuṭṭu  $  giri-ḍimbhahŏ ṇaṃ kaḍisaraü tuṭṭu
jahĩ vaṇaẏara-thaṭṭa-maraṭṭu bhaggu  $  jahĩ vāli mahārisi sovasaggu
jalla-mala-pasāhiẏa-saẏala-gattu  $  vijjā-jogesaru riddhi-pattu
tiṇa-kaṇaẏakoḍi-sāmaṇṇa-bhāu  $  suhi-sattu-ekka-kāraṇa-sahāu
so jaïvaru kuñciẏa-kara-kameṇa  $  pariañciu ṇamiu bhuaṅgameṇa
mahiẏala-gaẏa-sīsāvali vihāi  $  kiẏa ahiṇava-kamalaccaṇiẏa ṇāĩ
rehaï phaṇāli maṇi-vipphuranti  $  ṇaṃ vohiẏa puraü paīva-panti

ghattā:

paṇavanteṃ dasasaẏalŏẏaṇĕṇa  $  heṭṭhāmuhu kaïlāsu ṇiu
soṇiu daha-muhĕhĩ vahantaü  $  dahamuhu kummāgāru kiu


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 7:

duvaī
jaṃ ahipavara-rāẏa-gurubhārakkanta-dhareṇa pellio  $  dasa-disivaha-bharantu dahavaẏaṇeṃ ghorārāu mellio

taṃ saddu suṇevi maṇohareṇa  $  suravara-kari-kumbha-paẏodhareṇa
keūra-hāra-ṇeura-dhareṇa  $  khaṇakhaṇakhaṇanta-kaṅkaṇa-kareṇa
kañcī-kalāva-raṅkholireṇa  $  muha-kamalāsattindindireṇa
vibbhama-vilāsa-bhūbhaṅgureṇa  $  hāhāraü kiu anteureṇa
"hā hā dahamuha jaẏa-siri-ṇivāsa  $  dahavaẏaṇa dasāṇaṇa hā dasāsa
vīsaddha-gīva vīsaddha-jīha  $  dasasira suravara-sāraṅga-sīha"
mandovari pabhaṇaï "cāru-citta  $  ahŏ vāli-bhaḍārā karĕ paritta
laṅkesahŏ jāi ṇa jīu jāma  $  bhattāra-bhikkha mahu dehi tāma

ghattā:

taṃ kaluṇa-vaẏaṇu ṇisuṇeppiṇu  $  dharaṇindeṃ uddhariu dharu
magha-rohiṇi-uttara-pattĕṇa  $  aṅgāreṇa va ambuharu


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 8:

duvaī
sela-visāla-mūla-tala-tāliu laṅkāhiu viṇiggao  $  kesari-pahara-ṇahara-khara-cavaḍhaṇa-cukko iva mahaggao

lua-kesara-ukkhaẏa-ṇaha-ṇihāu  $  ṇaṃ giri-guha muĕvi maïndu āu
kuṇḍaliẏa-sīsa-kara-caraṇa-jummu  $  ṇaṃ pāẏālahŏ ṇīsariu kummu
kakkhaḍa-jhaḍa-ṇisuḍhiẏa-phaḍa-kaḍappu  $  ṇaṃ garuḍa-muhahŏ ṇīsariu sappu
maẏalañchaṇu dūsiu teẏa-mandu  $  ṇaṃ rāhu-muhahŏ ṇīsariu candu
gaü tettahĕ jettahĕ guṇa-gaṇāli  $  acchaï attāvaṇa-silahĩ vāli
pariañcĕvi vandiu dasasireṇa  $  puṇu kiẏa garahaṇa gaggara-gireṇa
"maĩ sarisaü aṇṇu ṇa jagĕ aẏāṇu  $  jo karami keli sīheṃ samāṇu
maĩ sarisaü aṇṇu ṇa manda-bhaggu  $  jo guruhu mi karami mahovasaggu

ghattā:

jaṃ tihuvaṇa-ṇāhu mueppiṇu  $  aṇṇahŏ ṇamiu ṇa sira-kamalu
taṃ sammatta-mahaddumahŏ  $  laddhu deva paĩ parama-phalu"


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 9:

duvaī
puṇar avi vāravāra pomāĕvi dasaviha-dhammavālaẏaṃ  $  gaü tettahĕ turantu taṃ jettahĕ bharahāhiva-jiṇālaẏaṃ

kaïlāsa-koḍi-kampāvaṇeṇa  $  kiẏa pujja jiṇindahŏ rāvaṇeṇa
phala-phulla-samiddha-vaṇāsaï vva  $  sāvaẏa-pariẏariẏa mahāḍaï vva
ahiṇava-ullāva vilāsiṇi vva  $  ṇara-daḍḍha-dhūva khala-kuṭṭaṇi vva
vahu-dīva samuddantara-mahi vva  $  pelliẏa-vali ṇārāẏaṇa-maï vva
ghaṇṭārava-muhaliẏa gaẏa-ghaḍa vva  $  maṇi-raẏaṇa-samujjala ahi-phaḍa vva
ṇhāṇaḍḍha vesa-kesāvali vva  $  gandhukkaḍa kusumiẏa pāḍali vva
taṃ pujja karĕvi āḍhattu geu  $  mucchaṇa-kama-kampa-tigāma-bheu
sara-sajja-risaha-gandhāra-vāhu  $  majjhima-pañcama-dhaïvaẏa-ṇisāhu

ghattā:

mahureṇa thireṇa paloṭṭĕṇa  $  jaṇa-vasiẏaraṇa-samatthaĕṇa
gāẏaï gandhavvu maṇoharu  $  rāvaṇu rāvaṇahatthaĕṇa


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 10:

duvaī
sālaṅkāru su-saru su-viẏaḍḍhu suhāvaü piẏa-kalattu vaṃ  $  ārohi-adha(va?)rohi-thāiẏa-saṃcārihĩ suraẏa-tattu vaṃ

ṇava-vahua-ṇiḍālu va tilaẏa-cāru  $  ṇigghaṇa-gaẏaṇaẏalu va manda-tāru
saṇṇaddha-valaṃ piva laïẏa-tāṇu  $  dhaṇur iva sajjīu pasaṇṇa-vāṇu
taṃ geu suṇeppiṇu diṇṇa ṇiẏaẏa  $  dharaṇindeṃ satti amohavijaẏa
tiẏasāha ṇaveppiṇu risaha-deu  $  puṇu gaü ṇiẏa-ṇaẏarahŏ kaïkaseu
etthantarĕ suggīuttamāsu  $  uppaṇṇaü kevalu ṇāṇu tāsu
vāhuvali jema thiu suddha-gattu  $  uppaṇṇu aṇṇu dhavalāẏavattu
bhāmaṇḍalu kamalāsaṇa-samāṇu  $  vahu-divasĕhĩ gaü ṇivvāṇa-thāṇu
dasasiru vi surāsura-ḍamara-bheri  $  uvvahaï purandara-vaïra-kheri

ghattā:

"païsarĕvi jeṇa raṇa-saravarĕ  $  mālihĕ khuḍiẏaü sira-kamalu
tahŏ khalahŏ purandara-haṃsahŏ  $  pāḍami pāṇa-pakkha-jualu"


_______________________________________________________________

START
PAUMACARIU, Kaṇḍa I, Saṃdhi 13, Kaḍavaka 11:

duvaī
ema bhaṇevi devi raṇa-bheri paẏaṭṭu turantu rāvaṇo  $  jo jama-dhaṇaẏa-kaṇaẏa-vuha-aṭṭhāvaẏa-dhara-tharaharāvaṇo

ṇīsariĕ dasāṇaṇĕ ṇisiẏarinda  $  ṇaṃ mukkaṅkusa ṇiggaẏa gaïnda
māṇuṇṇaẏa ṇiẏa-ṇiẏa-vāhaṇattha  $  daṇu-dāraṇa paharaṇa-pavara-hattha
samuha vaḍa-ṇiviḍa gaẏa-ghaḍa-gharaṭṭa (?)  $  ṇandīsara-dīvu va sura paẏaṭṭa
pāẏālalaṅka pāvantaeṇa  $  dahagīveṃ vaïru vahantaeṇa
pajjaliu jalaṇu jālāsaeṇa (?)
vuccaï "khara-dūsaṇa lehu tāva  $  khala khudda pisuṇa paridhiṭṭha pāva"
taṃ vaẏaṇu suṇeppiṇu māmaeṇa  $  laṅkāhiu vujjhāviu maeṇa
"sahũ sālaehĩ kira kavaṇa kāṇi  $  jaï ghāiẏa to tumhahũ ji hāṇi
lahu vahiṇi-sahovara-ṇilaĕ jāhũ  $  ārūsĕvi kijjaï kāĩ tāhũ"

ghattā:

taṃ vaẏaṇu suṇĕvi dahavaẏaṇĕṇa  $  maccharu maṇĕ parisesiẏaü
cūḍāmaṇi-pāhuḍa-hatthaü  $  indaï kokkaü pesiẏaü


_______________________________________________________________


START
PAUMACARIU, Kaṇḍa I, Saṃdhi 13, Kaḍavaka 12:

duvaī
āiẏa tetthu te vi piẏa-vaẏaṇĕhĩ jokkāriu dasāṇaṇo  $  gaü kikkindha-ṇaẏaru suggīu vi miliu sa-manti-sāhaṇo

sāhiu ari-akkhohaṇi-sahāsu  $  ettaḍiẏa saṅkha ṇaravara-valāsu
raha-turaẏa-gaïndahũ ṇāhĩ cheu  $  uvvahaï paẏāṇaü pavaṇa-veu
thiẏa aggima-velli-mahāvisālĕ  $  revā-viñjhaïrihĩ antarālĕ
atthavaṇahŏ ḍhukku paẏaṅgu tāma  $  allīṇa pāsu ṇisi aḍaẏaṇā va
vari-sagga-vattha sīmanta-vāha  $  ṇakkhatta-kusuma-sehara-saṇāha
kittiẏa-caccaṅkiẏa-gaṇḍavāsa  $  bhaggava-bhesaï-kaṇṇāvaẏaṃsa
vahulañjaṇa sasahara-tilaẏa-tāra  $  joṇhā-raṅkholira-hāra-bhāra
ṇaṃ vañcĕvi diṭṭhi divāẏarāsu  $  ṇisi-vahu allīṇa ṇisāẏarāsu

ghattā:

viṇṇi vi dussīla-sahāvaĩ  $  suraü sa iṃ bhu ñjantāĩ
"mā diṇaẏaru kahi mi ṇiesaü"  $  ṇāĩ sa-saṅkaĩ suttāĩ



iẏa ittha pa ü ma ca ri e  $  dhaṇañjaẏāsiẏa-sa ẏa mbhu e va-kae
ka ï lā su ddha ra ṇa m iṇaṃ  $  terasamaṃ sāhiẏaṃ pavvaṃ


----------  [14. caüdahamo saṃdhi]  ----------


vimalĕ vihāṇaĕ kiẏaĕ paẏāṇaĕ uẏaẏaïri-siharĕ ravi dīsaï
"maĩ melleppiṇu ṇisiẏaru leppiṇu kahĩ gaẏa ṇisi" ṇāĩ gavesaï


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 1:


suppahāẏa-dahi-aṃsa-ravaṇṇaü  $  komala-kamala-kiraṇa-dala-chaṇṇaü
jaẏa-harĕ païsāriu païsanteṃ  $  ṇāvaï maṅgala-kalasu vasanteṃ
phagguṇa-khalahŏ dūu ṇīsāriu  $  jeṇa virahi-jaṇu kaha va ṇa māriu
jeṇa vaṇapphaï-paẏa vibbhāḍiẏa  $  phala-dala-riddhi-maḍapphara sāḍiẏa
girivara gāma jeṇa dhūmāviẏa  $  vaṇa-paṭṭaṇa-ṇihāẏa saṃtāviẏa
sari-pavāha-mihuṇaĩ  ṇāsantaĩ  $  jeṇa varuṇa-ghaṇa-ṇiẏalĕhĩ ghittaĩ
jeṇa ucchu-viḍa jantĕhĩ pīliẏa  $  pava-maṇḍava-ṇirikka āvīliẏa
jāsu rajjĕ para riddhi palāsahŏ  $  tahŏ muhu maïlĕvi phagguṇa-māsahŏ

ghattā:

paṅkaẏa-vaẏaṇaü  $  kuvalaẏa-ṇaẏaṇaü  $  keẏaï-kesara-sira-seharu
    pallava-karaẏalu  $  kusuma-ṇahujjalu  $  païsaraï vasanta-ṇaresaru


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 2:


ḍolā-toraṇa-vārĕ paīharĕ  $  païṭhu vasantu vasanta-sirī-harĕ
sararuha-vāsaharĕhĩ rava-ṇeuru  $  āvāsiu mahuari-anteuru
koila-kāmiṇīu ujjāṇĕhĩ  $  suẏa-sāmanta laẏāhara-thāṇĕhĩ
paṅkaẏa-chatta-daṇḍa sara-ṇiẏarĕhĩ  $  sihi-sāhulaü mahīhara-siharĕhĩ
kusumā-mañjari-dhaẏa sāhārĕhĩ  $  davaṇā-gaṇṭhivāla keẏārĕhĩ
vāṇara-māliẏa sāhā-vandĕhĩ  $  mahuara-mattavāla maẏarandĕhĩ
mañju-tāla kallolāvāsĕhĩ  $  bhuñjā ahiṇava-phala-mahaṇāsĕhĩ
ema païṭṭhu virahi viddhantaü  $  gaẏavaï-vammĕhĩ andolantaü

ghattā:

pekkhĕvi entahŏ  $  riddhi vasantahŏ  $  mahu-ikkhu-surāsava-mantī
    ṇammaẏa-vālī  $  bhumbhala-bholī  $  ṇaṃ bhamaï saloṇahŏ rattī


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 3:


ṇammaẏāĕ maẏaraharahŏ jantiĕ  $  ṇāĩ pasāhaṇu laïu turantiĕ
ghavaghavanti je jala-pabbhārā  $  te ji ṇāĩ ṇeura-jhaṅkārā
puliṇaĩ jāĩ ve vi sacchāẏaĩ  $  tāĩ jĕ uḍḍhaṇāĩ ṇaṃ jāẏaĩ
jaṃ jalu khalaï valaï ullolaï  $  rasaṇā-dāmu taṃ ji ṇaṃ gholaï
je āvatta samuṭṭhiẏa caṅgā  $  te ji ṇāĩ taṇu-tivali-taraṅgā
je jala-hatthi-kumbha sohillā  $  te ji ṇāĩ thaṇa addhummillā
jo ḍiṇḍīra-ṇiẏaru andolaï  $  ṇāvaï so jĕ hāru raṅkholaï
jaṃ jalaẏara-raṇa-raṅgiu pāṇiu  $  taṃ ji ṇāĩ tamvolu samāṇiu
matta-hatthi-maẏa-maïliu jaṃ jalu  $  taṃ ji ṇāĩ kiu akkhihĩ kajjalu
jāu taraṅgiṇiu avara-ohaü  $  tāu ji bhaṅgurāu ṇaṃ bhaühaü
jāu bhamara-pantiu allīṇaü  $  kesāvaliu tāu ṇaṃ diṇṇaü

ghattā:

majjhe jantiĕ  $  muhu darasantiĕ  $  māhesara-laṅka-paīvahũ
      mohuppāiu  $  ṇaṃ jaru lāiu  $  tahũ sahasakiraṇa-dahagīvahũ


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 4:


so vasantu sā revā taṃ jalu  $  so dāhiṇa-māruu miẏa-sīẏalu
tāĩ asoẏa-ṇāẏa-cūẏa-vaṇaĩ  $  mahuari-mahura-saraĩ laẏa-bhavaṇaĩ
te dhuẏagāẏa tāu kīroliu  $  tāu kusuma-mañjari-riñcholiu
te pallava so koila-kalaẏalu  $  so keẏaï-kesara-raẏa-parimalu
tāu ṇavallaü malliẏa-kaliẏaü  $  davaṇā-mañjariẏaü ṇava-phaliẏaü
te andolā taṃ juvaīẏaṇu  $  pekkhĕvi sahasakiraṇu harisiẏa-maṇu
sahũ anteureṇa gaü tettahĕ  $  ṇammaẏa pavara mahāṇaï jettahĕ
dūreṃ thiu ārakkhiẏa-ṇiẏa-valu  $  jalu jantiĕhĩ ṇiruddhaü ṇimmalu

ghattā:

vaddhiẏa-harisaü  $  juvaïhĩ sarisaü  $  māhesarapura-paramesaru
    salilabbhantarĕ  $  māṇasa-saravarĕ  $  ṇaṃ païṭhu surindu sa-accharu


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 5:


sahasakiraṇu sahasatti ṇiuḍḍĕvi  $  āu ṇāĩ mahi-vahu avaruṇḍĕvi
diṭṭhu maüḍu chuḍu addhummillaü  $  ravi va daruggamantu sohillaü
diṭṭhu ṇiḍālu vaẏaṇu vacchatthalu  $  ṇaṃ candaddhu kamalu ṇaha-maṇḍalu
pabhaṇaï sahasarāsi "laï ḍhukkahŏ  $  jujjhahŏ ramahŏ ṇhāhŏ ullukkahŏ"
taṃ ṇisuṇĕvi kaḍakkha-vikkheviu  $  vuḍḍaü ukkarāu mahaeviu
uppari karaẏala-ṇiẏaru pariṭṭhiu  $  ṇaṃ rattuppala-saṇḍu samuṭṭhiu
ṇaṃ keẏaï-ārāmu maṇoharu  $  ṇakkha-sūi kaḍaüllā-kesaru
mahuẏara sara-bhareṇa allīṇā  $  kāmiṇi bhisiṇi bhaṇĕvi ṇaṃ līṇā
ghattā:

salila-tarantahũ  $  ummīlantahũ  $  muha-kamalahũ kei padhāiẏa
    āẏaĩ sarasaĩ  $  kiẏa(ra?) tāmarasaĩ  $  ṇaravaïhĕ bhanti uppāiẏa


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 6:


avaropparu jala-kīla karantahũ  $  ghaṇa-pāṇāli-pahara mellantahũ
kahi mi canda-kundujjala-tārĕhĩ  $  dhavaliu jalu tuṭṭantĕhĩ hārĕhĩ
kahi mi rasiu ṇeurĕhĩ rasantĕhĩ  $  kahi mi phuriu kuṇḍalĕhĩ phurantĕhĩ
kahi mi sarasa-tamvolārattaü  $  kahi mi vaüla-kāẏamvari-mattaü
kahi mi phaliha-kappūrĕhĩ vāsiu  $  kahi mi surahi-migamaẏa-vāmīsiu
kahi mi viviha-maṇi-raẏaṇujjaliẏaü  $  kahi mi dhoa-kajjala-saṃvaliẏaü
kahi mi vahala-kuṅkuma-piñjariẏaü  $  kahi mi malaẏa-candaṇa-rasa-bhariẏaü
kahi mi jakkhakaddamĕṇa karamviu  $  kahi mi bhamara-riñcholihĩ cumviu

ghattā:

vidduma-maragaẏa-  $  indaṇīla-saẏa-  $  cāmiẏara-hāra-saṃghāĕhĩ
    vahu-vaṇṇujjalu  $  ṇāvaï ṇahaẏalu  $  suradhaṇu-ghaṇa-vijju-valāẏahĩ


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 7:


kā vi karanti keli sahũ rāeṃ  $  pahaṇaï komala-kuvalaẏa-ghāeṃ
kā vi muddha diṭṭhiĕ suvisālaĕ  $  kā vi ṇavallaĕ malliẏa-mālaĕ
kā vi suẏandhĕhĩ pāḍali-hullĕhĩ  $  kā vi su-pūẏaphalehĩ vaüllĕhĩ
kā vi juṇṇa-paṇṇĕhĩ paṭṭaṇiĕhĩ  $  kā vi raẏaṇa-maṇi-avalamvaṇiĕhĩ
kā vi vilevaṇehĩ uvvariẏahĩ  $  kā vi surahi-davaṇā-mañjariẏahĩ
kahĕ vi gujjhu jalĕ addhummillaü  $  ṇaṃ maẏarahara-siharu sohillaü
kahĕ vi kasaṇa romāvali diṭṭhī  $  kāma-veṇi ṇaṃ galĕvi païṭṭhī
kahĕ vi thaṇovari lalaï ahoraṇu  $  ṇāĩ aṇaṅgahŏ keraü toraṇu

ghattā:

kahĕ vi sa-ruhiraĩ  $  diṭṭhaĩ ṇaharaĩ  $  thaṇa-siharovari su-pahuttaĩ
   vĕgĕṇa valaggahŏ  $  maẏaṇa-turaṅgahŏ  $  ṇaṃ pāẏaĩ chuḍu chuḍu khuttaĩ


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 8:

taṃ jala-kīla ṇievi pahāṇahũ  $  jāẏa volla ṇahaẏalĕ givvāṇahũ
pabhaṇaï ekku harisa-saṃpaṇṇaü  $  "tihuaṇĕ sahasakiraṇu para dhaṇṇaü
juvaï-sahāsu jāsu sa-viẏāraü  $  vibbhama-hāva-bhāva-vāvāraü
ṇaliṇi-vaṇu va diṇaẏara-kara-icchaü  $  kumuẏa-vaṇu va sasahara-tallicchaü
kālu jāi jasu maẏaṇa-vilāseṃ  $  māṇiṇi-pattijjavaṇāẏāseṃ
acchaü suraü jeṇa jagu mattaü  $  jala-kīlaĕ ji kiṇṇa pajjattaü"
taṃ ṇisuṇĕvi avarekku pavolliu  $  "sahasakiraṇu kevala salilolliu
itthu pavāhu maṇohara-vantaü  $  jo juvaïhĩ gujjhantu vi pattaü

ghattā:

jeṇa khaṇantarĕ  $  salilabbhantarĕ  $  galiẏaṃsu-dharaṇa-vāvāraĕ
    sarahasu ḍhukkaü  $  māṇĕvi mukkaü  $  anteuru ekkaĕ vāraĕ


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 9:


rāvaṇo vi jala-kīla kareppiṇu  $  sundara siẏaẏa-vei viraeppiṇu
uppari jiṇavara-paḍima caḍāvĕvi  $  viviha-vitāṇa-ṇivahu vandhāvĕvi
tuppa-khīra-sisirĕhĩ ahisiñcĕvi  $  ṇāṇāviha-maṇi-raẏaṇĕhĩ añcĕvi
ṇāṇāvihahĩ vilevaṇa-bheĕhĩ  $  dīva-dhūva-vali-puppha-ṇiveĕhĩ
pujja karĕvi kira gāẏaï jāvĕhĩ  $  jantiehĩ jalu melliu tāvĕhĩ
para-kalattu saṃkeẏahŏ ḍhukkaü  $  ṇāĩ viẏaḍḍhahĩ māṇĕvi mukkaü
dhāiu uhaẏa-taḍaĩ pellantaü  $  jiṇavara-pavara-pujja rellantaü
dahamuhu paḍima levi vihaḍapphaḍu  $  kaha vi kaha vi ṇīsariu viẏāvaḍu

ghattā:

bhaṇaï "ṇaresahŏ  $  turiu gavesahŏ  $  kiu jeṇa eu pisuṇattaṇu
    kiṃ vahu-vuttĕṇa  $  tāsu ṇiruttĕṇa  $  dakkhavami ajju jama-sāsaṇu"

_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 10:


to etthantarĕ laddhāesā  $  gaẏa maṇa-gamaṇā 'ṇeẏa gavesā
rāvaṇeṇa sari diṭṭha vahantī  $  muẏa-mahuẏara-dukkheṇa va jantī (?)
candaṇa-rasĕṇa va vahala-vilittī  $  jala-riddhiĕ ṇaṃ jovvaṇaïttī
manthara-vāheṇa va vīsatthī  $  jacca-paṭṭavatthaĩ va ṇiẏatthī
vīṇāhoraṇaĩ va paṅguttī  $  vālāhiẏa-ṇiddāĕ va suttī
malliva-dantehĩ va vihasantī  $  ṇīluppala-ṇaẏaṇĕhĩ va ṇientī
vaüla-surā-gandheṇa va mattī  $  keẏaï-hatthehĩ va ṇaccantī
mahuari-mahura-saru va gāẏantī  $  ujjhara-muravāĩ va vāẏantī

ghattā:

aramiẏa-rāmahŏ  $  ṇiru ṇikkāmahŏ  $  ārūsĕvi parama-jiṇindahŏ
    pujja hareppiṇu  $  pāhuḍu leppiṇu  $  gaẏa ṇāvaï pāsu samuddahŏ


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 11:


tahĩ avasarĕ je kiṅkara dhāiẏa  $  te paḍivatta laeppiṇu āiẏa
kahiẏa suṇantahŏ khandhāvārahŏ  $  "laï ettaḍaü sāru saṃsārahŏ
māhesaravaï ṇara-paramesaru  $  sahasakiraṇu ṇāmeṇa ṇaresaru
jā jala-kīla teṇa uppāiẏa  $  sā amarehi mi ramĕvi ṇa ṇāiẏa
suvvaï kāmu ko vi kira sundaru  $  suravaï bharahu saẏara-cakkesaru
mahavā saṇakumāru te saẏala vi  $  ṇaü pāvanti tāsu ekka-ẏala vi
kā vi aüvva līla vimmāṇiẏa  $  dhammu atthu viṇṇi vi pariẏāṇiẏa
kāma-tattu puṇu teṇa jĕ ṇimmiu  $  aṇṇa ramanti pasava-kodūmiu

ghattā:

maĩ pahavantĕṇa  $  bhuẏaṇĕ tavantĕṇa  $  gaẏaṇatthu paẏaṅgu ṇa ṇā(bhā?)vaï
    eṇa paẏārĕṇa  $  piẏa-vāvārĕṇa  $  thiu salilĕ paīsĕvi ṇāvaï"


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 12:


avarekkeṇa vuttu "maĩ lakkhiu  $  saccaü savvu eṇa jaṃ akkhiu
jaṃ puṇu tahŏ keraü anteuru  $  ṇaṃ paccakkhu jĕ maẏaraddhaẏa-puru
ṇeura-muraẏahũ pekkhaṇaẏā-haru  $  lāẏaṇṇambha-talāu maṇoharu
sira-muha-kara-kama-kamala-mahāsaru  $  mehala-toraṇāhã chaṇa-vāsaru
thaṇa-hatthihĩ sāhāraṇa-kāṇaṇu  $  hāra-sagga-vacchahŏ gaẏaṇaṅgaṇu
ahara-pavāla-pavālāẏāẏaru  $  danta-panti-mottiẏa-saddaṇaẏaru
jīhā-kalaẏaṇṭhihĩ ṇandaṇavaṇu  $  kaṇṇandolaẏāhã vettattaṇu
loẏaṇa-bhamarahũ kesara-seharu  $  bhamuhā-bhaṅgahũ ṇaṭṭāvaẏa-gharu

ghattā:

kāĩ vahuttĕṇa  $  [puṇa]puṇaruttĕṇa  $  maẏaṇaggi-ḍamaru saṃpaṇṇaü
   ṇarahũ aṇantahũ  $  maṇa-dhaṇa-vantahũ  $  dhuu coru caṇḍu uppaṇṇaü"


_______________________________________________________________


START
PAUMACARIU, Kaṇḍa I, Saṃdhi 14, Kaḍavaka 13:


avarekkeṇa vuttu "maĩ jantaĩ  $  diṭṭhaĩ ṇimmalĕ salilĕ tarantaĩ
aï-sundaraĩ sukiẏa-kammāĩ va  $  sughaḍiẏāĩ ahiṇava-pemmāĩ va
ṇiggalāĩ su-kiviṇa-hiẏaẏāĩ va  $  ṇiuṇa-samāsiẏa sukaï-paẏāĩ va
saṃcārimaĩ ku-purisa-dhaṇāĩ va  $  kārimāĩ kuṭṭaṇi-vaẏaṇāĩ va
païrikkaĩ sajjaṇa-cittāĩ va  $  vaddhaĩ atthaïtta-vittāĩ va
dullaṅghaṇiẏaĩ sukalattāĩ va  $  ceṭṭha-vihūṇaĩ vuḍḍhantāĩ va
vāri vamanti tāĩ siri-ṇāsĕhĩ  $  ura-kara-caraṇa-kaṇṇa-ṇaẏaṇāsĕhĩ
tehĩ eu jalu thambhĕvi mukkaü  $  teṇa pujja rellantu paḍhukkaü"

ghattā:

taṃ ṇisuṇeppiṇu  $  "lehu" bhaṇeppiṇu  $  asivaru sa ĩ bhu vĕṇa pakaḍḍhiu
   sahaï samujjalu  $  sasi-kara-ṇimmalu  $  ṇaṃ patta-dāṇa-phalu vaḍḍhiu




jala-kīlāĕ saẏambhū  $  caümuhaevaṃ ca goggaha-kahāĕ
bhaddaṃ(ṭṭaṃ) ca macchavehe  $  ajja vi kaïṇo ṇa pāvanti


----------  [15. paṇṇarahamo saṃdhi]  ----------


dāṇa-maẏandhĕṇa  $  gaẏa-gandhĕṇa  $  jema maïndu viẏaṭṭaü
jaga-kampāvaṇu  $  raṇĕ rāvaṇu  $  sahasakiraṇĕ abbhiṭṭaü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 1:


āesu diṇṇu ṇiẏa-kiṅkarahũ  $  vajjoẏara-maẏara-mahoẏarahũ
māricca-maẏahũ suẏa-sāraṇahũ  $  indaïkumāra-ghaṇavāhaṇahũ
haẏa-hattha-pahattha-vihīsaṇahũ  $  vihi-kumbhaẏaṇṇa-khara-dūsaṇahũ
sasikara-suggīva-ṇīla-ṇalahũ  $  avarahu mi aṇiṭṭhiẏa-bhuẏavalahũ
uddhāiẏa macchara-maliẏa-kara  $  bhīsāvaṇa-paharaṇa-ṇiẏara-dhara
sahasaẏaru vi juvaïhĩ pariẏariu  $  chuḍu je chuḍu salilahŏ ṇīsariu
tāṇantarĕ tūraĩ ṇisuṇiẏaĩ  $  paṇaveppiṇu bhiccahĩ pisuṇiẏaĩ
"paramesara pārakkaü paḍiu  $  laï paharaṇu samaru samāvaḍiu"

ghattā:

taṃ ṇisuṇeppiṇu  $  dhaṇu karĕ leppiṇu  $  ṇisiẏara-pavara-samūhahŏ
thiu samuhāṇaṇu  $  ṇaṃ pañcāṇaṇu  $  ṇāĩ mahā-gaẏa-jūhahŏ


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 2:

jaṃ jujjha-sajju thiu levi dhaṇu  $  taṃ ḍariu asesu vi juvaïẏaṇu
mambhīsiu rāeṃ vuṇṇa-maṇu  $  "kiṃ aṇṇahŏ ṇāũ sahasakiraṇu
ekkekkahŏ ekkekkaü jĕ karu  $  parirakkhaï jaï to kavaṇu ḍaru
acchahŏ bhuva-maṇḍavĕ vaïsarĕvi  $  jiha kariṇiu giri-guha païsarĕvi
jā dalami kumbhi-kumbhatthalaĩ  $  hosanti kuḍumvihĩ ukkhalaĩ
jā khaṇami visāṇaĩ pavarāĩ  $  hosanti paẏahŏ paccavarāĩ
jā kaḍḍhami kari-sira-mottiẏaĩ  $  hosanti tumha hārattiẏaĩ
jā phāḍami pharaharanta-dhaẏaĩ  $  hosanti veṇi-vandhaṇa-saẏaĩ

ghattā:

ema bhaṇeppiṇu  $  taṃ dhīreppiṇu  $  ṇaravaï rahavarĕ caḍiẏaü
juvaïhũ karuṇĕṇa (?)  $  XXviṇu aruṇĕṇa  $  ṇāĩ divāẏaru paḍiẏaü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 3:


etthantarĕ āroḍiu bhaḍĕhĩ  $  ṇaṃ kesari matta-hatthi-haḍĕhĩ
so ekku aṇantaü jaï vi valu  $  papphullu to vi tahŏ muha-kamalu
jaṃ laïu akhatteṃ sahasaẏaru  $  taṃ caviu paropparu sura-pavaru
"ahŏ ahŏ aṇīi rakkhehĩ kiẏa  $  ekku ĕ vahu aṇṇu vi gaẏaṇĕ thiẏa
paharaṇaĩ pavaṇa-giri-vāri-havi  $  āehĩ sarisa jaṇĕ bhīru ṇa vi"
taṃ ṇisuṇĕvi ṇisiẏara lajjiẏaĩ  $  thiẏa mahiẏalĕ vijja-vivajjiẏaĩ
to sahasakiraṇu sahasahĩ karĕhĩ  $  ṇaṃ viddhaï sahasa-sahasa-sarĕhĩ
dūrahŏ ji ṇiruddhaü vaïri-valu  $  ṇaṃ jamvūdīveṃ uvahi-jalu

ghattā:

amuṇiẏa-thāṇahŏ  $  kiẏa-saṃdhāṇahŏ  $  diṭṭhi-muṭṭhi-sara-paẏarahŏ
pāsu ṇa ḍhukkaï  $  te ullukkaï  $  timiru jema divasaẏarahŏ


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 4:


aṭṭhāvaẏa-giri-kampāvaṇahŏ  $  paḍihāreṃ akkhiu rāvaṇahŏ
"paramesara ekkeṃ hontaĕṇa  $  valu saẏalu dhariu paharantaĕṇa
raṇĕ rahavaru ekku jĕ paribhamaï  $  sandaṇa-sahāsu ṇaṃ paribhamaï
dhaṇu ekku ekku ṇaru dui jĕ kara  $  caüdisahĩ ṇavara ṇivaḍanti sara
karu kahŏ vi kahŏ vi uru kappariu  $  kari kahŏ vi kahŏ vi rahu jajjariu"
taṃ ṇisuṇĕvi uvahi jema khuhiu  $  lahu tijagavihūsaṇĕ āruhiu
gaü tettahĕ jettahĕ sahasakaru  $  kokkiu "maru pāva paharu paharu
haũ rāvaṇu dujjaü keṇa jiu  $  jeṃ pārāutṭhaü dhaṇaü kiu"

ghattā:
ema bhaṇantĕṇa  $  viddhantĕṇa  $  sa-rahi mahārahu chiṇṇaü
paṇaï-sahāsĕhĩ  $  caü-pāsĕhĩ  $  jasu caüdisu vikkhiṇṇaü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 5:


māhesarapura-vaï virahu kiu  $  ṇivisaddheṃ matta-gaïndĕ thiu
ṇaṃ añjaṇa-mahiharĕ saraẏa-ghaṇu  $  utthariu sa-maccharu gīḍha-dhaṇu
saṇṇāhu khuruppeṃ kappariu  $  laṅkāhiu kaha va samuvvariu
jeṃ savvāẏāmeṃ muaï sara  $  lua-pakkha pakkhi ṇaṃ janti dhara
dasasaẏakiraṇeṇa ṇirikkhiẏaü  $  paccāriu "kahĩ dhaṇu sikkhiẏaü
jajjāhi tāma abbhāsu karĕ  $  pacchalĕ jujjhejjahi puṇu samarĕ"
taṃ ṇisuṇĕvi jamĕṇa va joiẏaü  $  kuñjaru kuñjarahŏ pacoiẏaü
āsaṇṇeṃ coĕvi vigaẏa-bhaü  $  ṇaravaï ṇiḍālĕ konteṇa haü

ghattā:

jāma bhaẏaṅkaru  $  asivara-karu  $  paharaï macchara-bhariẏaü
tāma dasāsĕṇa  $  āẏāsĕṇa  $  uppaevi pahu dhariẏaü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 6:


ṇiu ṇiẏa-ṇilaẏahŏ maẏa-viẏaliẏaü  $  ṇaṃ matta-mahāgaü ṇiẏaliẏaü
"mā maï mi dharesaï dahavaẏaṇu"  $  ṇaṃ bhaïẏaĕ ravi gaü atthavaṇu
pasariu andhāru pamokkalaü  $  ṇaṃ ṇisiĕ ghittu masi-poṭṭalaü
sasi uggaü suṭṭhu susohiẏaü  $  ṇaṃ jaga-harĕ dīvaü vohiẏaü
suvihāṇẽ divāẏaru uggamiu  $  ṇaṃ raẏaṇihĩ maïẏavaṭṭu bhamiu
to ṇavara jaṅghacāraṇa-risihĕ  $  saẏakarahŏ viṇāsiẏa-bhava-ṇisihĕ
gaẏa vatta "sahāsakiraṇu dhariu"  $  caüviha-risi-saṅgheṃ pariẏariu

ghattā:

rāvaṇu jettahĕ  $  gaü (so) tettahĕ  $  pañca-mahāvaẏa-dhāraü
diṭṭhu dasāsĕṇa  $  seẏaṃsĕṇa  $  ṇāvaï risahu bhaḍāraü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 7:


guru vandiẏa diṇṇaĩ āsaṇaĩ  $  maṇi-veẏaḍiẏaĩ suha-daṃsaṇaĩ
muṇi-puṅgaü cavaï visuddhamaï  $  "muĕ sahasakiraṇu laṅkāhivaï
ĕhu carimadehu sāmaṇṇu ṇa vi  $  mahu taṇaü bhavva-rāīva-ravi"
taṃ ṇisuṇĕvi jama-kampāvaṇĕṇa  $  paṇaveppiṇu vuccaï rāvaṇĕṇa
"mahu eṇa samāṇu kou kavaṇu  $  para pujjahĕ kāraṇĕ jāu raṇu
ajju vi ehu jĕ pahu sā ji siẏa  $  aṇuhuñjaü meiṇi jema tiẏa"
taṃ ṇisuṇĕvi sahasakiraṇu cavaï  $  "uttamahŏ eu kiṃ saṃbhavaï
taṃ maṇahara salila-kīla karĕvi  $  paĩ samaü mahāhavĕ uttharĕvi

ghattā:

evahĩ āẏaĕ  $  vicchāẏaĕ  $  rāẏa-siẏaĕ kiṃ kijjaï
vari thira-kulahara  $  ajarāmara  $  siddhi-vahuva pariṇijjaï"


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 8:


teṃ vaẏaṇeṃ mukku visuddha-maï  $  māhesara-pavara-purāhivaï
ṇiẏa-ṇandaṇu ṇiẏaẏa-thāṇĕ thavĕvi  $  pariẏaṇu paṭṭaṇu paẏa saṃthavĕvi
ṇikkhantu khaṇaddheṃ vigaẏa-bhaü  $  rāvaṇu vi paẏāṇaü devi gaü
paripesiu lehu pahāṇāhŏ  $  aṇaraṇṇahŏ ujjhahĕ rāṇāhŏ
muha-vatta kahiẏa "dahamuhĕṇa jiu  $  laï sahasakiraṇu tava-caraṇĕ thiu"
taṃ ṇisuṇĕvi ṇaravaï harisiẏaü  $  īsīsi visāu padarisiẏaü
saṃgāma-sahāsĕhĩ dūsahahŏ  $  siẏa saẏala samappĕvi dasarahahŏ
sahasatti so vi ṇikkhantu pahu  $  aṇṇu vi tahŏ taṇaü aṇantarahu

ghattā:

tāma sukesĕṇa  $  laṅkesĕṇa  $  jamahara-aṇuharamāṇaü
jāgu paṇāsĕvi  $  riu tāsĕvi  $  magahahã mukku paẏāṇaü


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 9:


ṇāraü dhīrĕvi maru vasikarĕvi  $  tahŏ taṇiẏa taṇaẏa karaẏalĕ dharĕvi
ṇava-ṇava saṃvacchara tetthu thiu  $  puṇu diṇṇu paẏāṇaü magahu gaü
pekkhĕvi rāvaṇu āsaṅkiẏaü  $  mahu mahurapurāhiu vasikiẏaü
jasu camareṃ amareṃ diṇṇu varu  $  sūlāuhu saẏalāuha-pavaru
ṇiẏa taṇaẏa tāsu lāevi karĕ  $  thiu ṇavara gampi kaïlāsa-dharĕ
mandāiṇi diṭṭha maṇohariẏa  $  sasikanta-ṇīra-ṇijjhara-bhariẏa
gaẏa-maẏa-ṇaï-maïliẏa-ubhaẏa-taḍa  $  sa-turaṅgama-kuñjara ṇhāẏa bhaḍa
vandeppiṇu jiṇavara-bhavaṇāĩ  $  dahamuhu dakkhavaï ṇivāṇāĩ
"iha siddhu siddhi-muhakamala-ali  $  jiṇavaru bharahesaru vāhuvali

ghattā:

etthu silāsaṇĕ  $  attāvaṇĕ  $  acchiu vāli-bhaḍāraü
jasu paẏa-bhārĕṇa  $  garuẏārĕṇa  $  haũ kiu kummāẏāraü"


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 10:


jama-dhaṇaẏa-sahāsakiraṇa-damaṇu  $  jaṃ thiu aṭṭhāvaĕ dahavaẏaṇu
taṃ patta vatta ṇalakuvvarahŏ  $  dullaṅgha-ṇaẏara-paramesarahŏ
paricintiu "haẏa-gaẏa-raha-pavalĕ  $  āsaṇṇĕ pariṭṭhiĕ vaïri-valĕ
etthu vi amarāhivĕ raṇĕ ajaĕ  $  jiṇa-vandaṇahattiĕ meru gaĕ
ehaĕ avasarĕ uvāu kavaṇu"  $  to manti pavolliu haridavaṇu
"valavantaĩ jantaĩ uṭṭhavahŏ  $  caüdisu āsāla-vijja ṭhavahŏ
jaṃ hoi acheu abheu puru  $  tā rakkhahũ pāvaï jā ṇa suru"
taṃ ṇisuṇĕvi tehi mi tema kiu  $  saï-cittu va ṇaẏaru dulaṅghu thiu

ghattā:

tāva viruddhĕhĩ  $  jasa-luddhĕhĩ  $  rāvaṇa-bhicca-sahāsĕhĩ
veḍḍhiu puravaru  $  saṃvaccharu  $  ṇāvaï vāraha-māsĕhĩ


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 11:


jantahã bhaïẏaĕ vihaḍapphaḍĕhĩ  $  dahamuhahŏ kahiu kehi mi bhaḍĕhĩ
"duggejjhu bhaḍārā taṃ ṇaẏaru  $  dūsiddhahũ jiha tihuaṇa-siharu
tahĩ janta-saẏāĩ samuḍḍiẏaĩ  $  jama-karaĩ jameṇa va chaḍḍiẏaĩ
joẏaṇahŏ majjhĕ jo saṃcaraï  $  so paḍijīvantu ṇa ṇīsaraï"
taṃ ṇisuṇĕvi cintāvaṇṇu pahu  $  thiu tāma jāma uvarambha vahu
aṇuratta parokkhae jĕ jasĕṇa  $  jiha mahuari kusuma-gandha-vasĕṇa
ṇa gaṇaï kappūru ṇa candamasu  $  ṇa jaladdu ṇa candaṇu tāmarasu
tahĕ dasamī kāmāvattha huẏa  $  virahaggi-daḍḍha ṇaü kaha mi muẏa

ghattā:

"imu mahu jovvaṇu  $  ĕhu (so) rāvaṇu  $  eha riddhi parivārahŏ
jaï melāvahi  $  to halĕ sahi  $  ettiu phalu saṃsārahŏ"


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 12:


taṃ ṇisuṇĕvi cittamāla cavaï  $  "maĩ hontiĕ kāĩ ṇa saṃbhavaï
āesu dehi chuḍu ettaḍaü  $  ĕu sundari kāraṇu kettaḍaü
tuha rūvahŏ rāvaṇu hoi jaï  $  laï vaṭṭaï to ettaḍiẏa gaï"
taṃ ṇisuṇĕvi maṇahara-aharaẏalu  $  uvarambhahĕ vihasiu muha-kamalu
"halĕ halĕ sahi sasimuhi haṃsa-gaï  $  so suhaü ṇa icchaï kaha vi jaï
āsāla-vijja to dehi tahŏ  $  aṇṇu vi vajjarahi dasāṇaṇahŏ
vuccaï rahaṅgu bhaḍa-liha-luhaṇu  $  indāuhu acchaï suarisaṇu"
taṃ ṇisuṇĕvi dūī ṇiggaïẏa  $  laṅkesāvāsu ṇavara gaïẏa

ghattā:

kahiu dasāsahŏ  $  sura-tāsahŏ  $  jaṃ uvarambhaĕ vuttaü
ettiu "dāheṇa  $  tuha virahĕṇa  $  sāmiṇi maraï" ṇiruttaü

_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 13:


uvarambha samicchahi ajju jaï  $  to jaṃ cintahi taṃ saṃbhavaï
āsālī sijjhaï puravaru vi  $  suarisaṇu cakku ṇalakuvvaru vi"
taṃ ṇisuṇĕvi suṭṭhu viẏakkhaṇahŏ  $  avaloiu vaẏaṇu vihīsaṇahŏ
païsāriẏa dūī majjaṇaĕ  $  thiẏa ve vi sahoẏara mantaṇaĕ
"ahŏ sāhasu pabhaṇaï pahu muẏavi  $  jaṃ mahila karaï taṃ purisu ṇa vi
dummahila ji bhīsaṇa jama-ṇaẏari  $  dummahila ji asaṇi jaganta-ẏari
dummahila ji sa-visa bhuẏaṅga-phaḍa  $  dummahila ji vaïvasa-mahisa-jhaḍa
dummahila ji garuẏa vāhi ṇarahŏ  $  dummahila ji vagghi majjhĕ gharahŏ"

ghattā:

bhaṇaï vihīsaṇu  $  suha-daṃsaṇu  $  "etthu eu ṇaü ghaṭṭaï
sāmi ṇisaṇṇahŏ  $  ṇaü aṇṇahŏ  $  bheẏahŏ avasaru vaṭṭaï


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 14:


jaï kāraṇu vaïriṃ siddhaĕṇa  $  ṇaẏareṃ dhaṇa-kaṇaẏa-samiddhaĕṇa
to kavaḍeṇa vi "icchāmi" bhaṇu  $  puṇṇāli asacci dosu kavaṇu
chuḍu kema vi vijja samāvaḍaü  $  uvarambha tujjhu puṇu mā ''vaḍaü"
taṃ ṇisuṇĕvi gaü dahagīu tahĩ  $  majjaṇaẏahŏ ṇiggaẏa dūi jahĩ
devaṅgaĩ vatthaĩ ḍhoiẏaĩ  $  āharaṇaĩ raẏaṇujjoiẏaĩ
keūra-hāra-kaḍisuttāĩ  $  ṇeuraĩ kaḍaẏa-saṃjuttāĩ
avaraï mi devi tosiẏa-maṇĕṇa  $  āsāla-vijja maggiẏa khaṇĕṇa
tāĕ vi diṇṇa parituṭṭhiẏāĕ  $  ṇiẏa hāṇi ṇa jāṇiẏa muṭṭhiẏāĕ

ghattā:

tāva visāliẏa  $  āsāliẏa  $  ṇahĕ gajjanti parāiẏa
taṃ vijjāharu  $  ṇalakuvvaru  $  muĕvi ṇāĩ siẏa āiẏa


_______________________________________________________________


START
PAUMACARIU, Kaṇḍa I, Saṃdhi 15, Kaḍavaka 15:


gaẏa dūī kiu kalaẏalu bhaḍĕhĩ  $  pariveḍhiu puravaru gaẏa-ghaḍĕhĩ
saṇṇahĕvi samarĕ ṇicchiẏa-maṇahŏ  $  ṇalakuvvaru bhiḍiu vihīsaṇahŏ
valu valahŏ mahāhavĕ dujjaẏahŏ  $  rahu rahahŏ gaïndu mahāgaẏahŏ
haü haẏahŏ ṇarāhivu ṇaravarahŏ  $  paharaṇa-dharu vara-paharaṇa-dharahŏ
cindhiu cindhiẏahŏ samāvaḍiu  $  vaïmāṇiu vaïmāṇihĕ bhiḍiu
tahĩ tumulĕ jujjhĕ bhīsāvaṇĕṇa  $  jiha sahasakiraṇu raṇĕ rāvaṇĕṇa
tiha virahu kareviṇu takkhaṇĕṇa  $  ṇalakuvvaru dhariu vihīsaṇĕṇa
sahũ purĕṇa siddhu taṃ suarisaṇu  $  uvarambha ṇa icchaï dahavaẏaṇu

ghattā:

so jjĕ puresaru  $  ṇalakuvvaru  $  ṇiẏaẏa kera levāviu
samaü sarambhaĕ  $  uvarambhaĕ  $  rajju sa iṃ bhu ñjāviu


----------  [16. solahamo saṃdhi]  ----------


ṇalakuvvare dhariẏaĕ  $  vijaĕ ghuṭṭhĕ vaïrihĕ taṇaĕ
ṇiẏa-mantihĩ sahiẏaü  $  indu pariṭṭhiu mantaṇaĕ


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 1:


je gūḍhapurisa paṭṭhaviẏa teṇa  $  te āẏa paḍīvā takkhaṇeṇa
paripucchiẏa "laï akkhahŏ davatti  $  kehaü pahu kehiẏa tāsu satti
kiṃ valu kehaü pāikka-lou  $  kiṃ vasaṇu kavaṇu guṇu ko viṇou
taṃ ṇisuṇĕvi daṇu-guṇa-periehĩ  $  sahasakkhahŏ akkhiu heriehĩ
"paramesara raṇĕ rāvaṇu acintu  $  ucchāha-manta-pahu-satti-vantu
caü-vijja-kusalu chagguṇa-ṇivāsu  $  chavviha-valu satta-paẏaï-paẏāsu
sattaviha-vasaṇa-virahiẏa-sarīru  $  vahu-vuddhi-satti-khama-kāla-dhīru
arivara-chavvagga-viṇāsaẏālu  $  aṭṭhārahaviha-titthāṇupālu

ghattā:

tahŏ keraĕ sāhaṇĕ  $  savvu sāmi-sammāṇiẏaü
    ṇaü kuddhaü luddhaü  $  ko vi bhīru avamāṇiẏaü


kā tisraḥ śaktayaḥ prabhūśaktiḥ utsāhaśaktiḥ mantraśaktiś ceti. 
kā catasro vidyāḥ ānvīkṣikī trayī vārttā daṇḍanītiś ceti. sāṅkhyo yogo lokāyataṃ cānvīkṣikī sāmargyajurvedāstrayī kṛṣiḥ pāśupālyaṃ vāṇijyaṃ vārtā ca ānvīkṣikī-trayī-vārtānāṃ yogakṣemasādhano daṇḍas tasya nītir iti. 
ṣaḍguṇāḥ ke te saṃdhi-vigraha-yānāsana-saṃśraya-dvaidhībhāvāḥ. 
kiṃ tad ṣaḍvidhaṃ balam mūlabalam bhṛtyabalam śreṇībalam mitrabalam amitrabalam āṭavikabalaṃ ceti. 
kā sapta prakṛtayaḥ svāmyamātya-janapada-durga-kośa-bala (v.l. daṇḍa)-mitrāṇi.
kāni sapta vyasanāni pānam dyūtam strī mṛgayā pāruṣyam daṇḍapāruṣyam arthadūṣaṇaṃ ceti. tatrādau catvāri kāmajāni trīṇi kopajāni. 
ko 'riṣaḍvargaḥ kāma-krodha-lobha-māna-mada-harṣāḥ. 
kānyaṣṭādaśa tīrthāni mantri-purohita-senāpati-yuvarāja-dauvārikāntarvaśika-praśastṛ-samāhartṛ-saṃvidhātṛ-pradeṣṭṛ-nāyaka-pauravyāvahārika-karmāntrika-mantripariṣaḍ-daṇḍadurgāntapālāṭavikāḥ. 
pasāhaṇi [a]ṣṭāṅgāni te.


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 2:


viṇu ṇittiĕ ekku vi paü ṇa dei  $  aṭṭhaviha-viṇoeṃ divasu ṇei
paharaddhu paẏāva-gavesaṇeṇa  $  anteura-rakkhaṇa-pesaṇeṇa
paharaddhu ṇavaru kandua-khaṇeṇa  $  ahavaï atthāṇa-ṇivandhaṇeṇa
paharaddhu ṇhāṇa-devaccaṇeṇa  $  bhoẏaṇa-parihāṇa-vilevaṇeṇa
paharaddhu davva-avaloẏaṇeṇa  $  pāhuḍa-paḍipāhuḍa-ḍhoẏaṇeṇa
paharaddhu leha-vāẏaṇa-khaṇeṇa  $  sāsaṇahara-heri-visajjaṇeṇa
paharaddhu saïra-pavihāraṇeṇa  $  ahavaï abbhantara-mantaṇeṇa
paharaddhu saẏala-vala-darisaṇeṇa  $  raha-gaẏa-haẏa-hei-gavesaṇeṇa

ghattā:

paharaddhu ṇarāhiu  $  seṇāvaï-saṃbhāvaṇĕṇa
    jama-thāṇĕ pariṭṭhiu  $  paramaṇḍala-ārūsaṇĕṇa


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 3:


jiha divasu tema givvāṇa-rāẏa  $  ṇisi ṇei kareppiṇu aṭṭha bhāẏa
pahilaĕ paharaddhĕ vicintamāṇu  $  acchaï ṇigūḍhu purisĕhĩ samāṇu
vīẏaĕ puṇo vi ṇhāṇāsaṇeṇa  $  ahavaï ṇaravaï-suha-daṃsaṇeṇa
taïẏaĕ jaẏa-tūra-mahāraveṇa  $  anteuru visaï maṇucchaveṇa
caütthaĕ pañcamĕ sovaṇa-khaṇĕṇa  $  caüdisu diḍheṇa parirakkhaṇeṇa
chaṭṭaĕ haẏa-paḍaha-viujjhaṇeṇa  $  savvatthasattha-parivujjhaṇeṇa
sattamĕ mantihĩ sahũ mantaṇeṇa  $  ṇiẏa-rajja-kajja-paricintaṇeṇa
aṭṭhamĕ sāsaṇahara-pesaṇeṇa  $  suvihāṇĕ vejja-saṃbhāsaṇeṇa
mahaṇasi-paripucchaṇa-āsaṇeṇa  $  ṇimmitti-purohiẏa-ghosaṇeṇa

ghattā:

iẏa solaha-bhāĕhĩ  $  divasu vi raẏaṇi vi ṇivvahaï
      maṇu jujjhahŏ uppari  $  tāsu ṇirāriu ucchahaï


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 4:


tumhahũ ghaĩ ekka vi ṇāhĩ tatti  $  suviṇaĕ vi ṇa huẏa ucchāha-satti
vālattaṇĕ jeṃ ṇaü ṇihaü sattu  $  ṇaha-mettu ji kiẏaü kuḍhāra-mettu
jaïẏahũ ṇāmaü chuḍu chuḍu dasāsu  $  jaïẏahũ sāhiu vijjā-sahāsu
jaïẏahũ karĕ laggaü candahāsu  $  jaïẏahũ mandovari diṇṇa tāsu
jaïẏahũ surasundaru vaddhu kaṇaü  $  jaïẏahũ osāriu samarĕ dhaṇaü
jaïẏahũ jagabhūsaṇu dhariu ṇāu  $  jaïẏahũ parihaviu kiẏanta-rāu
jaïẏahũ su-taṇūẏari gaü harevi  $  aṇṇu vi raẏaṇāvali karĕ dharevi
taïẏahũ jĕ ṇāhĩ jaṃ ṇihaü sattu  $  taṃ evahĩ vaḍḍāraü paẏattu"

ghattā:

vuccaï sahasakkheṃ  $  "kiṃ kesari sisu-kari vahaï
    paccelliu huavahu  $  sukkaü pāẏaü suhu ḍahaï"


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 5:


paccuttaru devi gaïnda-gamaṇu  $  puṇu ḍhukku sakku ekkanta-bhavaṇu
jahĩ bheu ṇa bhindaï ko vi lou  $  jahĩ sua-sāriẏahũ vi ṇāhĩ ḍhou
tahĩ païsĕvi pabhaṇaï amara-rāu  $  "riu dujjaü evahĩ ko uvāu
kiṃ sāmu bheu kiṃ uvavaẏāṇu  $  kiṃ daṇḍu avujjhiẏa-paripamāṇu
kiṃ kammārambhuvavāẏa-mantu  $  kiṃ purisa-davva-saṃpatti-vantu
kiṃ desa-kāla-pavihāẏa-sāru  $  kiṃ viṇivāiẏa-paḍihāra-cāru
kiṃ kajja-siddhi pañcamaü mantu  $  ko sundaru saccu vi sāravantu"
to bhāraduvāeṃ vuttu ema  $  "jaṃ paĩ pāraddhaü taṃ ji deva
kajjantĕ ṇavara ṇivvaḍaï cheu  $  para mantihĩ kevalu manta-bheu"
taṃ ṇisuṇĕvi bhaṇaï visālacakkhu  $  "ĕhu paĩ uggāhiu kavaṇu pakkhu

ghattā:

tā acchaü suravaï  $  jo ṇīsesu rajju karaï
      pahu manti-vihūṇaü  $  caüraṅgihi mi ṇa saṃcaraï


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 6:


pārāsaru pabhaṇaï "vihĩ maṇojju  $  ṇaü ekkeṃ mantiĕ rajja-kajju"
pisuṇeṇa vuttu "veṇṇi vi ṇa honti  $  avaropparu ghaḍĕvi ku-mantu denti"
kaüṭilleṃ vuccaï "kavaṇa bhanti  $  tiṇṇi vi ceẏāri vi cāru manti"
maṇu cavaï "garua vārahahũ vuddhi  $  ṇaü ekkeṃ vihĩ tihĩ kajja-siddhi"
taṃ ṇisuṇĕvi pabhaṇaï amaramanti  $  "aïsundaru jaï solaha havanti"
bhiguṇandaṇu vollaï "vuddhivantu  $  akileseṃ vīsahĩ hoi mantu"
taṃ ṇisuṇĕvi cavaï sahāsaṇaẏaṇu  $  viṇu manti-sahāseṃ mantu kavaṇu
aṇṇahŏ aṇṇārisa hoi vuddhi  $  akileseṃ sijjhaï kajja-siddhi"

ghattā:

jaẏakāriu savvĕhĩ  $  "amhahũ kerī buddhī jaï
    to samaü dasāseṃ  $  sundara sandhi surāhivaï


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 7:


vuha atthasattha pabhaṇanti eva  $  kahĩ labbhaï uttama sandhi deva
ekku vi mālihĕ siru khuḍĕvi ghittu  $  aṇṇu vi jaï rāvaṇu hoi mittu
to taü paramesara kavaṇa hāṇi  $  ahi asaï to vi sihi mahura-vāṇi
jaï sāma-bheẏa-dāṇĕhĩ ji siddhi  $  to daṇḍĕ paüñjiĕ kavaṇa viddhi
acchanti vāli-raṇu saṃbharevi  $  suggīva-candakara kuddha ve vi
ṇala-ṇīla te vi hiẏavaĕ asuddha  $  suvvanti ṇirāriu attha-luddha
khara-dūsaṇā vi ṇiẏa-pāṇa-bhīẏa  $  kajjeṇa jeṇa candaṇahi ṇīẏa
māhesarapuravaï-maru ṇarinda  $  avamāṇĕvi vasikiẏa jiha gaïnda

ghattā:

āehĩ uvāĕhĩ  $  bheijjanti ṇarāhivaï
    dahavaẏaṇa-ṇihelaṇu  $  jāi dūu cittaṅgu jaï"


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 8:


taṃ manti-vaẏaṇu paḍivaṇṇu teṇa  $  cittaṅgaü kokkiu takkhaṇeṇa
sikkhavaï purandaru kiṃ pi jāma  $  gaü ṇāraü rāvaṇa-bhavaṇu tāma
"osārĕvi dijjaï kaṇṇa-jāu  $  parirakkhahi khandhāvāru sāu
āvesaï indahŏ taṇaü dūu  $  caüvīsa-pavara-guṇa-sāra-bhūu
so bheu karesaï ṇaravarāhã  $  suggīva-pamuha-vijjāharāhã
sahũ teṇa mahura-vaẏaṇehĩ teva  $  vollijjaï sandhi ṇa hoi jeva
so thovaü tuhũ puṇu pavalu ajju  $  āvaggaü jĕ laï harevi rajju
etthu jĕ avasarĕ saṃgāmĕ sakku  $  saṅkijjaï ṇaṃto puṇu asakku

ghattā:

maru-jaggĕ dasāṇaṇa  $  jaṃ paĩ vigghahã rakkhiẏaü
    uvaẏārahŏ tahŏ maĩ  $  parama-bheu ĕhu akkhiẏaü"

_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 9:


gaü ṇāraü kahi mi ṇahaṅgaṇeṇa  $  seṇāvaï vuttu dasāṇaṇeṇa
"para-gūḍhapurisa ṇa visanti jema  $  parirakkhahi khandhāvāru tema
ettaḍiẏa paropparu volla jāva  $  cittaṅgu sa-sandaṇu āu tāva
pura-raṭṭhāḍavi vahu saṃthavantu  $  ṇakkhantomāliẏahanti-vantu (?)
raṇa-dugga-pariggaha-mahi ṇiẏantu  $  uttarahŏ paḍuttaru cintavantu
vahusaṃtha-vuddhi-ṇīiu sarantu  $  māricci-bhavaṇu païsaï turantu
sa-saṇehu samāicchiu karevi  $  ṇiu pāsu ṇarindahŏ karĕ dharevi
vaïsaṇaü diṇṇu saṃvāhu thoru  $  cūḍāmaṇi kaṇṭhaü kaḍaü doru
pujjeppiṇu kappiṇu guṇa-saẏāĩ  $  puṇu pucchiu "valahũ pamāṇu kāĩ"

ghattā:

vuccaï cittaṅgĕṇa  $  "kiṃ devahŏ sīsaï ṇarĕṇa
      taṃ kavaṇu dulaṅghaü  $  jaṃ ṇa vi diṭṭhu divāẏarĕṇa


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 10:


taṃ vaẏaṇu suṇĕvi parituṭṭhu rāu  $  "maĩ cintiu ko vi ku-dūu āu
jima sāsaṇaharu jima parimiẏatthu  $  evahĩ muṇio 'si ṇisiddha-atthu
dhaṇṇaü suravaï tuhũ jāsu attu  $  vara-pañcavīsa-guṇa-riddhi pattu
bhaṇu bhaṇu pesiu kajjeṇa keṇa"  $  vihasevi vuttu cittaṃgaeṇa
"pahu sundara amhahũ taṇiẏa vuddhi  $  suhu jīvahũ ve vi karevi sandhi
rūvavaï-ṇāma rūveṃ pasaṇṇa  $  pariṇeppiṇu indahŏ taṇiẏa kaṇṇa
kari laṅkā-ṇaẏarihĕ vijaẏa-jatta  $  cala lacchi maṇūsahŏ kavaṇa matta

ghattā:

imu vaẏaṇu mahāraü  $  tumhahã savvahã thāu maṇĕ
    jiha mokkhu ku-siddhahŏ  $  tema ṇa sijjhaï indu raṇĕ"


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 11:


taṃ suṇĕvi sattu-saṃtāvaṇeṇa  $  cittaṅgaü pabhaṇiu rāvaṇeṇa
"veẏaḍḍhahŏ seḍhihĩ jāĩ tāĩ  $  paṇṇāsa va saṭṭhi vi puravarāĩ
savvaĩ mahu appĕvi sandhi karahŏ  $  ṇaṃ to kallaĕ saṃgāmĕ marahŏ"
taṃ ṇisuṇĕvi paharisiẏaṅgaeṇa  $  dahavaẏaṇu vuttu cittaṅgaeṇa
"ekku vi suravaï saẏam eva uggu  $  aṇṇu vi rahaṇeura-ṇaẏaru duggu
paribhamiẏaü parihaü tiṇṇi tāsu  $  sarisāu jāu raẏaṇāẏarāsu
saṃkama vi caẏāri caüddisāsu  $  caü-vāraĩ ekkekkaĕ sahāsu
valavantahũ jantahũ bhīsaṇāhã  $  akkhohaṇi akkhohaṇi ghaṇāhã

ghattā:

joẏaṇa-parimāṇeṃ  $  jo ḍhukkaü so ṇaü jiẏaï
    jiha dujjaṇa-vaẏaṇahũ  $  ko vi ṇa pāsu samilliẏaï


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 12:

jasu ehaü atthi sahāu duggu  $  aṇṇu vi sāhaṇu accanta-uggu
jasu aṭṭha lakkha bhaḍḍahũ gaẏāhũ  $  vāraha mandahũ solaha maẏāhũ
saṃkiṇṇa-gaïndahũ vīsa lakkha  $  raha-turaẏa-bhaḍahã puṇu ṇatthi saṅkha
ehaü pahilāraü mūla-seṇṇu  $  valu vīẏaü bhiccahã taṇaü aṇṇu
taïẏaü seṇī-valu duṇṇivāru  $  caüthaü mitta-valu aṇāẏa-pāru
dujjaü pañcamaü amitta-seṇṇu  $  chaṭṭhaü āḍaviu aṇāẏa-gaṇṇu
rāvaṇa puṇu vūhahã ṇāhĩ cheu  $  amarā vi valahã ṇa muṇanti bheu"
haẏa-gaẏa-raha-ṇara-jujjhahũ taheva  $  so suravaï jijjaï samarĕ keva"

ghattā:

vuccaï dahavaẏaṇeṃ  $  "jaï taṃ jiṇami ṇa āhaẏaṇĕ
    to appaü ghattami  $  jālāmālāulĕ jalaṇĕ"


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 13:


indaï pabhaṇaï "sura-sāra-bhūa  $  kiṃ jampieṇa vahaveṇa dūa
jaṃ kiu jama-dhaṇaẏahũ vihi mi tāhã  $  jaṃ sahasakiraṇa-ṇalakuvvarāhã
taṃ tuha vi karesaï tāu ajju  $  lahu ṭhāu purandaru jujjha-sajju"
taṃ vaẏaṇu suṇĕvi uṭṭhantaeṇa  $  cittaṅgeṃ vuccaï jantaeṇa
"ṇimmantio 'si indeṇa deva  $  vijaẏanteṃ indaï tuhu mi teva
sirimāli kumārĕhĩ sasidhaehĩ  $  suggīva tuhu mi sīhaddhaehĩ
jamarāeṃ jamvava-ṇīla-ṇalahŏ  $  harikesiṃ hattha-pahattha-khalahŏ
someṇa vihīsaṇa kumbhaẏaṇṇa  $  avarehi mi kehi mi ke vi aṇṇa

ghattā:

parivāḍiĕ tumhahũ  $  diṇṇaü eu ṇimantaṇaü
    bhuñjevaü savvĕhĩ  $  garua-pahārā-bhoẏaṇaü"


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 14:


gaü ema bhaṇĕvi cittaṅgu tetthu  $  sura-parimiu suravara-rāu jetthu
"paramesara dujjaü jāuhāṇu  $  ṇa karei sandhi tumhĕhĩ samāṇu"
taṃ ṇisuṇĕvi pavalu arāi-pakkhu  $  saṇṇajjhaï sarahasu dasasaẏakkhu
haẏa bheri-tūra paḍu paḍaha vajja  $  kiẏa matta mahāgaẏa sāri-sajja
pakkhariẏa turaṅgama jutta saẏaḍa  $  jasa-luddha kuddha saṇṇaddha suhaḍa
vīsāvasu vasu raṇa-bhara-samattha  $  jama-sasi-kuvera paharaṇa-vihattha
kiṃpurisa garuḍa gandhavva jakkha  $  kiṇṇara ṇara amara viralliẏakkha
jaṃ ṇaẏara-paolihĩ valu ṇa māi  $  taṃ ṇahaẏaleṇa uppaĕvi jāi

ghattā:

saṇṇahĕvi purandaru  $  ṇiggaü aïrāvaĕ caḍiu
    ṇaṃ viñjhahŏ uppari  $  saraẏa-mahāghaṇu pāẏaḍiu


_______________________________________________________________


START
PAUMACARIU, Kaṇḍa I, Saṃdhi 16, Kaḍavaka 15:


miga-manda-bhadda-saṃkiṇṇa-gaĕhĩ  $  ghaḍa viraĕvi pañcahĩ cāva-saĕhĩ
thiu aggaĕ pacchaĕ bhaḍa-samūhu  $  seṇāvaï-mantihĩ raïu vūhu
suravara sa-pavara-paharaṇa karāla  $  ghaṇa-kakkhahĩ pakkhahĩ loẏavāla
ḍasiẏāhara rattuppala-dalakkha  $  gaĕ gaĕ paṇṇāraha gatta-rakkha
haẏa pañca pañca cañcala valagga  $  bhaḍa tiṇṇi tiṇṇi haĕ haĕ sa-khagga
ĕu jettiu rakkhaṇu gaẏavarāsu  $  tettiu jĕ puṇu vi thiu rahavarāsu
caüdaha aṅgulihĩ ṇaro ṇarāsu  $  raẏaṇihĩ tihĩ tihĩ haü haẏavarāsu
pañcahĩ pañcahĩ gaü gaẏavarāsu  $  dhāṇukkiu chahĩ dhāṇukkiẏāsu

ghattā:

taṃ vūhu raeppiṇu  $  bhīsaṇu tūra-vamālu kiu
    samaraṅgaṇĕ meiṇi  $  sakku sa iṃ bhū sevi thiu


----------  [17. sattarahamo saṃdhi]  ----------


mantaṇaĕ samattaĕ  $  dūĕ ṇiẏattaĕ  $  ubhaẏa-valahã amarisu caḍaï
taïlokka-bhaẏaṅkaru  $  suravara-ḍāmaru  $  rāvaṇu indahŏ abbhiḍaï


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 1:

kiẏa kari sāri-sajja pakkhariẏa turaẏa-thaṭṭā  $  ubbhiẏa dhaẏa-ṇihāẏa sa-vimāṇa raha paẏaṭṭā

āhaẏa samara-bheri bhīsāvaṇi  $  suravara-vaïri-vīra-kampāvaṇi
hattha-pahattha karĕvi seṇāvaï  $  diṇṇu paẏāṇaü pacaliu ṇaravaï
kumbhaẏaṇṇu laṅkesa-vihīsaṇa  $  ṇala-suggīva-ṇīla-khara-dūsaṇa
maẏa-māricca-bhicca-suasāraṇa  $  aṅgaṅgaẏa-indaï-ghaṇavāhaṇa
raṇa-raseṇa bhijjanta padhāiẏa  $  ṇiviseṃ samara-bhūmi saṃpāviẏa
pañcahĩ dhaṇu-saehĩ pahu deppiṇu  $  riu-vūhahŏ paḍivūhu raeppiṇu
ṇivaḍiu jāuhāṇa-valu sura-valĕ  $  pahaẏa-paḍaha-parivaḍḍhiẏa-kalaẏalĕ
jāu mahāhaü bhuvaṇa-bhaẏaṅkaru  $  uṭṭhiu raü maïlantu diẏantaru

ghattā:

ṇara-haẏa-gaẏa-gattaĩ  $  raha-dhaẏa-chattaĩ  $  savvaĩ khaṇĕ uddhūliẏaĩ
      jiha kulaĩ duputteṃ  $  tiha vaḍḍhanteṃ  $  veṇṇi vi seṇṇaĩ maïliẏaĩ


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 2:

vibbhama-hāva-bhāva-bhūbhaṅguraccharāiṃ  $  jāẏaĩ sura-vimāṇaïṃ dhūlidhūsarāiṃ

tāva hei-ghaṭṭaṇeṇa karālaü  $  ucchaliẏaü sihi-jālā-mālaü
siviẏahĩ chatta-dhaĕhĩ laggantiu  $  amara-vimāṇa-saẏāĩ dahantiu
puṇu pacchalĕ soṇiẏa-jala-dhāraü  $  raẏa-pasamaṇaü huāsa-ṇivāraü
tāhĩ asesu disāmuhu sittaü  $  thiu ṇahu ṇāĩ kusumbhaĕ ghittaü
aṇṇaü pariẏattaü gaẏaṇaṅgahŏ  $  ṇaṃ ghusiṇoliu ṇaha-siri-aṅgahŏ
jāẏa vasundhari ruhirāẏamviri  $  sarahasa-suhaḍa-kavandha-paṇacciri
kari-sira-muttāhalĕhĩ vimīsiẏa  $  sañjha va tārāiṇṇa padīsiẏa
raha khuppanti vahanti ṇa cakkaĩ  $  vāhaṇa-jāṇa-vimāṇaĩ thakkaĩ

ghattā:

tehaĕ vi mahāraṇĕ  $  meiṇi-kāraṇĕ  $  rattĕ tarantĕ taranti ṇara
      jujjhanti sa-macchara  $  tosiẏa-acchara  $  ṇāĩ mahaṇṇavĕ vāriẏara


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 3:

to gajjanta-matta-māẏaṅga-vāhaṇeṇaṃ  $  amarisa-kuddhaeṇa givvāṇa-sāhaṇeṇaṃ

jāuhāṇa-sāhaṇu paḍipelliu  $  ṇaṃ khaẏa-sāẏareṇa jagu relliu
ṇisiẏara paribhamanti paharaṇa-bhua  $  ṇaṃ āvatta-chuddha jala-vuvvuva
pekkhĕvi ṇiẏa-valu ohaṭṭantaü  $  sura-vagalāmuhĕ āvaṭṭantaü
pekkhĕvi utthallantaĩ chattaĩ  $  matta-gaẏahũ bhijjantaĩ gattaĩ
pekkhĕvi phuṭṭantaĩ raha-vīḍhaĩ  $  jāṇa-vimāṇaĩ bhamaruvagīḍhaĩ
pekkhĕvi haẏavara pāḍijjantā  $  suhaḍa-maḍapphara sāḍijjantā
āẏāmeppiṇu raha-gaẏa-vāhaṇĕ  $  bhiḍiu pasaṇṇakitti sura-sāhaṇĕ
vāṇara-cindhu mahāgaẏa-sandaṇu  $  cāva-vihatthu mahindahŏ ṇandaṇu

ghattā:

ṇara-haẏa-gaẏa tajjĕvi  $  raha-dhaẏa bhañjĕvi  $  vūhahŏ majjhĕ païṭṭhu kiha
     vammĕhĩ vindhantaü  $  jīviu lintaü  $  kāmiṇi-hiẏaü viẏaḍḍhu jiha


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 4:

suravara-kiṅkarehĩ uttharĕvi ahimuhehiṃ  $  laïu pasaṇṇakitti tikkhehĩ silimuhehiṃ

to etthantarĕ diḍha-bhua-ḍāleṃ  $  rāvaṇa-pittieṇa sirimāleṃ
rahavaru vāhiu suravara-vandahŏ  $  paḍhamaü bhiṭṭu mahāhavĕ candahŏ
kunta-vihatthahŏ sīhārūḍhahŏ  $  jaẏasiri-pavara-ṇāri-avagūḍhahŏ
"arĕ sa-kalaṅka vaṅka mahilāṇaṇa  $  puraü ma thāhi jāhi maẏalañchaṇa"
taṃ ṇisuṇĕvi okhaṇḍiẏa-māṇaü  $  lhasiu miẏaṅku thakku jamarāṇaü
mahisārūḍhu daṇḍa-paharaṇa-dharu  $  tihuaṇa-jaṇa-maṇa-ṇaẏaṇa-bhaẏaṅkaru
so vi samuttharantu daṇu-duṭṭhaü  $  kiu ṇivisaddheṃ pārāuṭṭhaü
tāma kuveru thakku savaḍammuhu  $  kiu ṇārāĕhĩ so vi parammuhu

ghattā:

sirimāli dhaṇuddharu  $  raṇamuhĕ duddharu  $  dharĕvi ṇa sakkiu suravarĕhĩ
      saṃtāu karantaü  $  pāṇa harantaü  $  vammahu jema ku-muṇivarĕhĩ


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 5:

bhaggĕ kiẏantĕ samarĕ to sasi-kuvera-rāe  $  kesari-kaṇaẏa-huavahā mallavanta-jāe

tiṇṇi vi bhiḍiẏa khattu āmellĕvi  $  dhaẏa-dhūvanta mahāraha pellĕvi
tīhi mi samakaṇḍiu raẏaṇīẏaru  $  ṇaṃ dhārāhara-ghaṇĕhĩ mahīharu
saravara-saravarehĩ viṇivāriẏa  $  tiṇṇi vi puṭṭhi denta osāriẏa
amara-kumāra ṇavara uddhāiẏa  $  riu jiha ekkahĩ milĕvi parāiẏa
laïẏa silīmuhehĩ sirimāliṃ  $  parama-jiṇinda-caraṇa-kamalāliṃ
addhasasīhĩ sīsa ucchiṇṇaĩ  $  ṇaṃ ṇīluppalāĩ vikkhiṇṇaĩ
jaü jaü jāuhāṇu parisakkaï  $  taü taü ahimuhu ko vi ṇa thakkaï
ṇiĕvi kumāra-siraĩ chijjantaĩ  $  raṇa-devaẏahĕ vali va dijjantaĩ

ghattā:

sahasakkhu virujjhaï  $  kira saṇṇajjhaï  $  tāva jaẏanteṃ diṇṇu rahu
      "maĩ tāẏa jiẏanteṃ  $  suhaḍa-kaẏanteṃ  $  appuṇu paharaṇu dharahi kahu"

_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 6:

jaẏakārevi suravaïṃ dhāio jaẏanto  $  "ṇisiẏara thāhi thāhi kahĩ jāhi mahu jiẏanto

vāhi vāhi savaḍammuhu sandaṇu  $  haũ dhava demi purandara-ṇandaṇu
tīriẏa-tomara-kaṇṇiẏa-ghāẏahũ  $  vahu-vāvalla-bhalla-ṇārāẏahũ
addhasasihĩ khuruppa-sellaggahũ  $  paṭṭisa-phaliha-sūla-phara-khaggahũ
moggara-laüḍi-cittadaṇḍuṇḍihĩ  $  savvala-huli-hala-musala-musuṇḍhihĩ
jhasara-tisatti-parasu-isu-pāsahũ  $  kaṇaẏa-konta-ghaṇa-cakka-sahāsahũ
rukkha-silāẏala-girivara-ghāẏahũ  $  havi-jala-pavaṇa-vijju-saṃghāẏahũ
taṃ ṇisuṇĕvi sirimāli paharisiu  $  suravaï-suahŏ mahārahu darisiu
"paĩ melleppiṇu jaẏa-siri-lāhavĕ  $  ko mahu aṇṇu dei dhava āhavĕ"

ghattā:

to eva visesĕvi  $  sara saṃpesĕvi  $  chiṇṇu jaẏantahŏ taṇaü dhaü
      gaẏaṇaṅgaṇa-lacchihĕ  $  kamala-dalacchihĕ  $  hāru ṇāĩ ucchalĕvi gaü


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 7:

dahamuha-pittieṇa daṇu-deha-dāraṇeṇaṃ  $  musumūriu mahāraho kaṇaẏa-paharaṇeṇaṃ

eu ṇa jāṇahũ kahĩ gaü sandaṇu  $  cukkaü kaha vi kaha vi sura-ṇandaṇu
dukkhu dukkhu mucchā-vihalaṅghalu  $  uṭṭhiu uddha-suṇḍu ṇaṃ maẏagalu
bhīsaṇa-bhiṇḍivāla-paharaṇa-dharu  $  jāuhāṇa-rahu kiu saẏa-sakkaru
so vi pahāra-vihuru ṇicceẏaṇu  $  muccha parāiu pasariẏa-ceẏaṇu
dhāiu dhuṇĕvi sarīru raṇaṅgaṇĕ  $  kūra-mahāgahu ṇāĩ ṇahaṅgaṇĕ
viṇṇi mi dujjaẏa duddhara pavaẏala  $  viṇṇi mi bhīma-gaẏāsaṇi-karaẏala
veṇṇi mi paribhamanti ṇaha-maṇḍalĕ  $  līha dinti rāvaṇĕ ākhaṇḍalĕ
suravaï-ṇandaṇeṇa āẏāmĕvi  $  kulisa-daṇḍa-saṇṇiha gaẏa bhāmĕvi

ghattā:

āhaü vacchatthalĕ  $  paḍiu rasāẏalĕ  $  pāṇa-vivajjiu raẏaṇiẏaru
      jaü jāu jaẏantahŏ  $  ṇisiẏara-tantahŏ  $  ghittu ṇāĩ sirĕ raẏa-ṇiẏaru


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 8:

jaṃ sirimāli pāḍio amara-ṇandaṇeṇaṃ  $  tā indaï padhāvio samaü sandaṇeṇaṃ

"arĕ duvviẏaḍḍha  $  mama tāu vahĕvi kahĩ jāhi saṇḍha
valu valu haẏāsa  $  maĩ jīvamāṇĕ kahĩ jīviẏāsa"
vaẏaṇeṇa teṇa  $  karĕ dhaṇuharu kiu sura-ṇandaṇeṇa
utthariẏa ve vi  $  samaraṅgaṇĕ sara-maṇḍavu karevi
riu-maddaṇeṇa  $  āẏāmĕvi dahamuha-ṇandaṇeṇa
viṇihaẏa-paharĕhĩ  $  saṇṇāhu chiṇṇu tīsahĩ sarehĩ
rakkhiu sarīru  $  kaha kaha vi ṇāhĩ kappariu vīru
uppaĕvi jāma  $  kira dharaï purandaru pattu tāma

ghattā:

uggāmiẏa-paharaṇu  $  coiẏa-vāraṇu  $  antarĕ thiu amarāhivaï
      "arĕ arivara-maddaṇa  $  rāvaṇa-ṇandaṇa  $  uvariṃ vali cārahaḍi jaï"


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 9:

khattu muevi savvĕhiṃ bhiuḍi-bhāsurehiṃ  $  laṅkāhivahŏ ṇandaṇo veḍhio surehiṃ

veḍhiu ekku aṇantĕhĩ rāvaṇi  $  to vi ṇa gaṇaï suhaḍa-cūḍāmaṇi
rokkaï valaï dhāi abbhiṭṭaï  $  riu paṇṇāsa-saṭṭhi dalavaṭṭaï
sandaṇa sandaṇeṇa saṃcūraï  $  gaẏavara gaẏavareṇa musumūraï
turaü turaṅgameṇa viṇivāẏaï  $  ṇaravara ṇaravara-ghāeṃ ghāẏaï
jāma viẏambhaï savvāẏāmeṃ  $  tāva su-sārahi sammaï-ṇāmeṃ
pabhaṇaï "rāvaṇa kiṃ ṇiccintaü  $  mallavanta-ṇandaṇu atthantaü
aṇṇu vi rāvaṇi laïu akhatteṃ  $  veḍhiu suravara-valĕṇa samatteṃ
dujjaü jaï vi mahāhavĕ sakkaï  $  ekku aṇeẏa jiṇĕvi kiṃ sakkaï"

ghattā:

teṃ vaẏaṇeṃ rāvaṇu  $  jaṇa-jūrāvaṇu  $  caḍiu mahārahĕ khagga-karu
      lakkhijjaï devĕhĩ  $  vahu-avalevĕhĩ  $  ṇāĩ kiẏantu jagantaẏaru


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 10:

dūrattheṇa ṇisiẏarindeṇa suravarindo  $  sīheṇa viruddheṇaṃ joio gaïndo

"sārahi vāhi vāhi rahu tettahĕ  $  āẏavattu āpaṇḍuru jettahĕ
jettahĕ aïrāvaṇu galagajjaï  $  jettahĕ bhīsaṇa dunduhi vajjaï
jettahĕ suravaï sura-pariẏariẏaü  $  jettahĕ vajja-daṇḍu karĕ dhariẏaü
taṃ ṇisuṇĕvi sammaï ucchāhiu  $  pūriu saṅkhu mahārahu vāhiu
kiu kalaẏalu diṇṇaĩ raṇa-tūraĩ  $  hasiẏaĩ saṇi-jama-muhaĩ va kūraĩ
samaru ghuṭṭhu valaï mi abbhiṭṭaĩ  $  raṇa-rasiẏaĩ saṇṇāha-visaṭṭaĩ
pavara-turaṅgama pavara-turaṅgahũ  $  bhiḍiẏa maẏaṅga matta-māẏaṅgahũ
raha rahavarahũ paropparu dhāiẏa  $  pāẏālahũ pāẏāla parāiẏa

ghattā:
melliẏa-huṅkāraĩ  $  diṇṇa-pahāraĩ  $  sira-kara-ṇāsa ṇamantāĩ
      bhiḍiẏaĩ a-ṇiviṇṇaĩ  $  veṇṇi vi seṇṇaĩ  $  mihuṇaĩ jĕma aṇurattāĩ


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 11:

jāu mahantu āhavo vihĩ vihĩ jaṇāhũ  $  indaï-indataṇaẏahũ inda-rāvaṇāhũ

raẏaṇāsava-sahasāra-jaṇerahũ  $  maẏa-bhesaï-māricca-kuverahũ
jama-suggīvahũ dūsama-sīlahũ  $  aṇala-ṇalahũ palaẏāṇila-ṇīlahũ
sasi-aṅgaẏahũ divāẏara-aṅgahũ  $  khara-cittahũ dūsaṇa-cittaṅgahũ
sua-camūhũ vīsāvasu-hatthahũ  $  sāraṇa-hari-harikesi-pahatthahũ
kumbhaẏaṇṇa-īsāṇaṇarindahũ  $  vihi-kesarihĩ vihīsaṇa-khandahũ
ghaṇavāhaṇa-taḍikesakumārahũ  $  mallavanta-kaṇaẏahũ duvvārahũ
jamvumāli-jīmuttaṇiṇāẏahũ  $  vajjoẏara-vajjāuharāẏahũ
vāṇaradhaẏa-pañcāṇaṇacindhahũ  $  ema jujjhu abbhiṭṭu pasiddhahũ

ghattā:

kari-kumbha-vikattaṇu  $  gañjolliẏa-taṇu  $  jo raṇĕ jāsu samāvaḍiu
      so tāsu samaccharu  $  tosiẏa-accharu  $  girihĕ davaggi va abbhiḍiu


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 12:

ko vi kivāṇa-pāṇie suravahū ṇievi  $  ṇa muaï maṇḍalaggu paharaṃ samallievi

ko vi ṇīsarantanta-cubbhalo  $  bhamaï matta-hatthi va sa-saṅkhalo
ko vi kumbhi-kumbhaẏala-dāraṇo  $  mottioha-ujjaliẏa-paharaṇo
ko vi danta-musalukkhaẏāuho  $  dhāi matta-māẏaṅga-sammuho
ko vi khuḍiẏa-sīso dhaṇuddharo  $  valaï dhāi vindhaï sa-maccharo
ko vi vāṇa-viṇibhiṇṇa-vacchao  $  vāhirantaruccariẏa-picchao
soṇiẏāruṇo sahaï ṇaravaro  $  ratta-kamala-puñjo vva sa-bhamaro
ko vi ekka-calaṇe turaṅgame  $  hari va viṭṭhio ṇa bharie kame
ko vi siraüḍe karĕvi karaẏale  $  jujjha-bhikkha maggei para-vale

ghattā:

bhaḍu ko vi paḍitthiru  $  ṇivvaṭṭiẏa-siru  $  soṇiẏa-dhārucchaliẏa-taṇu
      lakkhijjaï dāruṇu  $  sindūrāruṇu  $  phagguṇĕ ṇāĩ sahasakiraṇu


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 13:
kattha i matta-kuñjarā jīvieṇa cattā  $  kasaṇa-mahāghaṇa vva dīsanti dharaṇi-pattā

kattha i sa-visāṇaĩ kumbhaẏalaĩ  $  ṇaṃ raṇavahu-ukkhalaĩ sa-musalaĩ
kattha i haẏa karavālahĩ khaṇḍiẏa  $  anta-lalanta khalanta pahiṇḍiẏa
kattha i chattaĩ haẏaĩ visālaĩ  $  ṇaṃ jama-bhoẏaṇĕ diṇṇaĩ thālaĩ
kattha i suhaḍa-sirāĩ paloṭṭaĩ  $  ṇāĩ a-ṇālaĩ ṇava-kandoṭṭaĩ
kattha i raha-cakkaĩ vicchiṇṇaĩ  $  kali-kālahŏ āsaṇaĩ va diṇṇaĩ
kattha vi bhaḍahŏ sivaṅgaṇa ḍhukkiẏa  $  "hiẏavaü ṇāhĩ" bhaṇevi uḍhukkiẏa
kattha vi giddhu kavandhĕ pariṭṭhiu  $  ṇaṃ ahiṇava-siru suhaḍu samuṭṭhiu
kattha i giddheṃ maṇusu ṇa khaddhaü  $  vāṇĕhĩ cañcuhĩ bheu ṇa laddhaü

ghattā:

kattha i ṇara-ruṇḍĕhĩ  $  kara-kama-tuṇḍĕhĩ  $  samara-vasundhari bhīsaṇiẏa
      vahu-khaṇḍa-paẏārĕhĩ  $  ṇaṃ sūārĕhĩ  $  raïẏa rasoi jamahŏ taṇiẏa


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 14:

tahĩ tehaĕ mahāhavĕ kiẏa-mahocchavehiṃ  $  kokkiu ekkamekku laṅkesa-vāsavehiṃ

"urĕ urĕ sakka sakka parisakkahi  $  jiha ṇiṭṭhaviu māli tiha thakkahi
haũ so rāvaṇu bhuvaṇa-bhaẏaṅkaru  $  suravara-kula-kiẏantu raṇĕ duddharu"
taṃ ṇisuṇevi valiu ākhaṇḍalu  $  pacchāẏantu sarĕhĩ ṇaha-maṇḍalu
dahamuho vi utthariu sa-maccharu  $  kiu sara-jālu sarĕhĩ saẏa-sakkaru
to etthantarĕ haẏa-paḍivakkheṃ  $  saru aggeu mukku sahasakkheṃ
dhāiu dhagadhagantu dhūmantaü  $  cindhĕhĩ chatta-dhaĕhĩ laggantaü
rāvaṇa-valu ṇāsaṃghiẏa-jīviu  $  ṇāsaï jālā-mālālīviu

ghattā:

raẏaṇiẏara-pahāṇeṃ  $  vāruṇa-vāṇeṃ  $  saravaraggi ulhāviẏaü
    masi-vaṇṇuparattaü  $  dhūmala-gattaü  $  pisuṇu jema vollāviẏaü


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 15:

uvasamie huāsaṇe vaẏaṇa-bhāsureṇaṃ  $  vahala-tamoha-paharaṇaṃ pesiẏaṃ sureṇaṃ

kiu andhāraü teṇa raṇaṅgaṇu  $  kiṃ pi ṇa dekkhaï ṇisiẏara-sāhaṇu
jimbhaï aṅgu valaï ṇiddāẏaï  $  suaï aceẏaṇu osuviṇāẏaï
pekkhĕvi ṇiẏa-valu oṇallantaü  $  melliu diṇaẏaratthu pajalantaü
amarāhivĕṇa rāhu-vara-paharaṇu  $  ṇāga-pāsa sara muaï dasāṇaṇu
pavara-bhuaṅga-sahāsĕhĩ daṭṭhaü  $  sura-valu pāṇa laevi paṇaṭṭhaü
gāruḍatthu vāsavĕṇa visajjiu  $  visahara-saravara-jālu parajjiu
khagaüḍa-pavaṇandoliẏa meiṇi  $  ḍolā-rūḍhī ṇaṃ vara-kāmiṇī
pakkha-pavaṇa-paḍipahaẏa-mahīhara  $  ṇaccāviẏa sa-disivaha sa-sāẏara
ghattā:

mellĕvi riu-ghāẏaṇu  $  saru ṇārāẏaṇu  $  tijagavihūsaṇĕ gaĕ caḍiu
      jettahĕ aïrāvaṇu  $  tettahĕ rāvaṇu  $  jāĕvi indahŏ abbhiḍiu


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 16:

matta gaïnda dovi ubbhiṇṇa-kasaṇa-dehā  $  ṇaṃ gajjanta dhanta sama-uttharanta mehā

parovarassa pattaẏā  $  maẏamvu-sitta-gattaẏā
thirora thora-kandharā  $  paloṭṭa-dāṇa-ṇijjharā
sa-sīẏara vva pāusā  $  maẏandha mukka-aṅkusā
visāla-kumbhamaṇḍalā  $  ṇivaddha-danta-ujjalā
athakka-kaṇṇa-cāmarā  $  ṇivāriẏāli-goẏarā
samuddha-suṇḍa-bhīsaṇā  $  visaṭṭa-ghaṇṭa-ṇīsaṇā
maṇojja-gejja-pantiṇo  $  bhamanti ve vi dantiṇo

ghattā:

maẏagalĕhĩ mahantĕhĩ  $  vihi mi bhamantĕhĩ  $  suravaï-laṅkāhivĕ pavara
     bhava-bhavaṇĕhĩ chūḍhī  $  ṇaṃ mahi mūḍhī  $  bhamaï sa-sāẏara sa-dharadhara


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 17:

tijagavihūsaṇeṇa kiu sura-karī ṇirattho  $  pariosiẏa ṇisāẏarā lhasiu vaïri-sattho

rāvaṇu ṇava-juvāṇu valavantaü  $  amarāhiu gaẏa-vesa-mahantaü
bhamĕvi ṇa sakkiu karivaru khañciu  $  rakkheṃ saẏavāraü pariẏañciu
gaü gaeṇa pahu pahuṇoṭṭhaddhaü  $  jhampa devi aṃsuĕṇa ṇivaddhaü
vijaü ghuṭṭhu raẏaṇīẏara-sāhaṇĕ  $  devĕhĩ dunduhi diṇṇa divaṅgaṇĕ
tāva jaẏantu dasāṇaṇa-jāeṃ  $  āṇiu vandhĕvi vāhu-sahāeṃ
jamu suggīveṃ dūsama-sīleṃ  $  aṇalu ṇaleṇa aṇilu raṇĕ ṇīleṃ
khara-dūsaṇĕhĩ citta-cittaṅgaẏa  $  ravi sasi levi āẏa aṅgaṅgaẏa
suravara-guru maeṇa ṇibbhicceṃ  $  laïu kuveru samarĕ māricceṃ

ghattā:

jo jasu utthariẏaü  $  so teṃ dhariẏaü  $  geṇhĕvi pavara-vandi-saẏaĩ
      gaü suravara-ḍāmaru  $  puru ajarāmaru  $  jiṇu jiha jiṇĕvi mahābhaẏaĩ


_______________________________________________________________


START
PAUMACARIU, Kaṇḍa I, Saṃdhi 17, Kaḍavaka 18:

laṅka purandare ṇie jaẏa-sirī-ṇivāso  $  sahasāreṇa patthio patthivo dasāso

"ahŏ jama-dhaṇaẏa-sakka-kampāvaṇa  $  dehi suputta-bhikkha mahu rāvaṇa"
taṃ ṇisuṇevi bhaṇaï sura-vandhaṇu  $  "tumha vi amha vi eu ṇivandhaṇu
jamu talavaru paripālaü paṭṭaṇu  $  paṅgaṇu ṇikkiu karaü pahañjaṇu
puppha-paẏaru gharĕ deu vaṇāsaï  $  sahũ gandhavvĕhĩ gāẏaü sarasaï
vattha-sahāsaĩ havi pakkhālaü  $  kosu asesu kuveru ṇihālaü
joṇha kareu miẏaṅku ṇirantaru  $  sīẏalu ṇahaẏalĕ tavaü divāẏaru
amararāu majjaṇaü bharāvaü  $  aṇṇu vi ghaṇĕhĩ chaḍaü devāvaü"
taṃ paḍivaṇṇu savvu sahasāreṃ  $  mukku sakku laṅkālaṅkāreṃ

ghattā:

ṇiẏa-rajju vivajjĕvi  $  gaü pavvajjĕvi  $  sāsaẏapurahŏ sahasaṇaẏaṇu
     jaẏa-siri-vahu maṇḍĕvi  $  thiu avaruṇḍĕvi  $  sa ĩ bhu ẏa-phalihĕhĩ dahavaẏaṇu



iẏa cāru-paümacarie dhaṇañjaẏāsiẏa-saẏambhueva-kae
jāṇaha "rā va ṇa vi ja ẏaṃ" sattārahaṃ imaṃ pavvaṃ


----------  [18. aṭṭhārahamo saṃdhi]  ----------


raṇĕ māṇu malevi purandarahŏ  $  pariẏañcĕvi siharaĩ mandarahŏ
āvaï vi paḍīvaü jāma pahu  $  tāṇantarĕ diṭṭhu aṇantarahu


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 1:


pekkheppiṇu giri-kañcaṇa-subhaddu  $  jiṇa-vandaṇa-dūrucchaliẏa-saddu
suravara-saẏa-seva-karāvaṇeṇa  $  māricci papucchiu rāvaṇeṇa
"bhaḍa-bhañjaṇa bhuvaṇucchaliẏa-ṇāma  $  uhu kalaẏalu summaï kāĩ māma"
taṃ ṇisuṇĕvi pabhaṇaï samara-dhīru  $  "ĕhu jaï ṇāmeṇa aṇantavīru
dasaraha-bhāẏaru aṇaraṇṇa-jāu  $  sahasaẏara-saṇeheṃ tavasi jāu
uppaṇṇaü eẏahŏ etthu ṇāṇu  $  uhu dīsaï devāgamu sa-jāṇu"
taṃ vaẏaṇu suṇeppiṇu ṇisiẏarindu  $  gaü tettahĕ jettahĕ muṇivarindu
pariẏañcĕvi ṇavĕvi thuṇĕvi ṇiviṭṭhu  $  saẏalu vi jaṇu vaẏaĩ laẏantu diṭṭhu

ghattā:

mahavaẏaĩ ko vi kŏ vi aṇuvaẏaĩ  $  kŏ vi sikkhāvaẏaĩ guṇavvaẏaĩ
    kŏ vi diḍhu sammattu laevi thiu  $  para rāvaṇu ekku ṇa uvasamiu


_______________________________________________________________

START
PAUMACARIU, Kaṇḍa I, Saṃdhi 18, Kaḍavaka 2:


dhammarahu mahārisi bhaṇaï tetthu  $  "maṇuẏattu lahĕvi vaïsarĕvi etthu
ahŏ dahamuha mohandhārĕ chūḍha  $  raẏaṇāẏarĕ raẏaṇu ṇa lehi mūḍha
amiẏālaĕ amiu ṇa lehi kema  $  acchahi ṇihuaü kaṭṭhamaü jema"
taṃ vaẏaṇu suṇeppiṇu dasasireṇa  $  vuccaï thottuggīriẏa-gireṇa
"sakkami dhūmaddhaĕ jhampa devi  $  sakkami phaṇa-phaṇimaṇi-raẏaṇu levi
sakkami giri-mandaru ṇiddalevi  $  sakkami dasa disi-vaha daramalevi
sakkami māruu poṭṭalĕ chuhevi  $  sakkami jama-mahisĕ samāruhevi
sakkami raẏaṇāẏara-jalu pievi  $  sakkami āsīvisu ahi ṇievi

ghattā:

sakkami sakkahŏ raṇĕ uttharĕvi  $  sakkami sasi-sūrahã paha harĕvi
    sakkami mahi gaẏaṇu ekku karĕvi  $  duddharu ṇaü sakkami vaü dharĕvi


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 3:


paricintĕvi suiru ṇarāhiveṇa  $  "laï lemi ekku vaü" vuttu teṇa
"jaṃ maĩ ṇa samicchaï cāru-gattu  $  taṃ maṇḍa laemi ṇa para-kalattu"
gaü ema bhaṇeppiṇu ṇiẏaẏa-ṇaẏaru  $  thiu acalu rajju bhuñjantu khaẏaru
ettahĕ vi mahindu mahinda-ṇāmĕ  $  puravarĕ icchiẏa-aṇuhūa-kāmĕ
tahŏ hiẏaẏaveẏa ṇāmeṇa bhajja  $  tahĕ duhiẏañjaṇasundari maṇojja
jhinduĕṇa ramantihĕ thaṇa ṇievi  $  thiu ṇaravaï muhĕ kara-kamalu devi
uppaṇṇa cinta "kahŏ kaṇṇa demi  $  laï vaṭṭaï giri-kaïlāsu ṇemi
vijjāhara-saẏaĩ milanti jetthu  $  varu avaseṃ hosaï ko vi tetthu"

ghattā:

gaü ema bhaṇĕvi pahu pavvaẏahŏ  $  jiṇa-aṭṭhāhiĕ aṭṭhāvaẏahŏ
    āvāsiu pāsĕhĩ ṇīẏaḍĕhĩ  $  ṇaṃ tārāẏaṇu mandara-taḍĕhĩ


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 4:


ettahĕ vi tāva palhāẏa-rāu  $  sahũ keumaïĕ ravipurahŏ āu
sa-vimāṇu sa-sāhaṇu sa-parivāru  $  aṇṇu vi tahĩ pavaṇañjaẏa-kumāru
ekkattahĕ dūsāvāsu laïu  $  ṇaṃ vandaṇahattiĕ indu aïu
avara vi je je āsaṇṇa-bhavva  $  te te vijjāhara miliẏa savva
pahilaĕ phagguṇaṇandīsarāhĕ  $  kiẏa ṇhavaṇa-pujja taïlokka-ṇāhĕ
diṇĕ vīẏaĕ vihi mi ṇarāhivāhã  $  mittaïẏa paropparu hūa tāhã
palhāeṃ kheḍu karevi vuttu  $  "taü taṇiẏa kaṇṇa mahu taṇaü puttu
ki ṇa kīraï pāṇiggahaṇu rāẏa"  $  taṃ ṇisuṇĕvi teṇa vi diṇṇa vāẏa
pariosu pavaḍḍhiu sajjaṇāhã  $  maïliẏaĩ muhaĩ khala-dujjaṇāhã

ghattā:

"vahu añjaṇa vāukumāru varu"  $  ghoseppiṇu "ṇaẏaṇāṇandaẏaru
      taïẏaĕ vāsarĕ pāṇiggahaṇu"  $  gaẏa ṇaravaï ṇiẏaẏa-ṇiẏaẏa-bhavaṇu


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 5:


etthantarĕ dujjaü duṇṇivāru  $  maẏaṇāuru pavaṇañjaẏa-kumāru
ṇaü visahaï taïẏaü divasu entu  $  acchaï virahāṇalĕ jhampa dentu
dhūmāi valaï dhagadhagaï cittu  $  ṇaṃ mandiru abbhantarĕ palittu
candiṇaü candu candaṇu jaladdu  $  kappūra-kamaladalasejja-maddu
dāhiṇa-māruu sīẏala-jalāĩ  $  tahŏ aggi-phuliṅgaĩ kevalāĩ
ṇiḍḍahaï aṅguvaṅgaĩ aṇaṅgu  $  sajjaṇa-hiẏaẏāĩ va pisuṇa-saṅgu
ṇīsasaï sasaï vevaï tameṇa  $  dhāhāvaï dhāhā pañcameṇa
uḍḍhaṇa-āharaṇa-pasāhaṇāĩ  $  savvaĩ aṅgahŏ asuhāvaṇāĩ

ghattā:

pāseu valaggaï lhasaï taṇu  $  taṃ iṅgiu pekkhavi aṇṇa-maṇu
    pabhaṇiu pahasiĕṇa ṇievi muhu  $  "kiṃ duvvalihuẏaü kumāra tuhũ"


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 6:


virahaggi-daḍḍha-muha-kañjaeṇa  $  pahasiu pavuttu pavaṇañjaeṇa
"bho ṇaẏaṇāṇandaṇa cāru-citta  $  ṇaü visahaũ taïẏaü divasu mitta
jaï ajju ṇa lakkhiu piẏahĕ vaẏaṇu  $  to kallaĕ mahu ṇittulaü maraṇu"
taṃ ṇisuṇĕvi vuccaï pahasieṇa  $  kamaleṇa va vaẏaṇeṃ pahasieṇa
"phaṇi-sira-raẏaṇeṇa vi ṇāhĩ gaṇṇu  $  ĕu kāraṇu kettiu jeṃ visaṇṇu
kiṃ pavaṇahŏ kavaṇu vi duppavesu"  $  gaẏa veṇṇi vi raẏaṇihĩ tappa-vesu
thiẏa jāla-gavakkhaĕ diṭṭha vāla  $  ṇaṃ maẏaṇa-vāṇa-dhaṇu-toṇa-sāla
māro vi maraï viraheṇa jāhĕ  $  ko vaṇṇĕvi sakkaï rūvu tāhĕ

ghattā:

taṃ vahu pekkhĕvi paritosiĕṇa  $  varaïttu pasaṃsiu pahasiĕṇa
    "taü jīviu sahalu aṇanta siẏa  $  jasu karĕ laggesaï eha tiẏa"


_______________________________________________________________

START
PAUMACARIU, Kaṇḍa I, Saṃdhi 18, Kaḍavaka 7:


etthantarĕ aṭṭhami-canda-bhāla  $  muhu joĕvi cavaï vasantamāla
"sahalaü taü māṇusa-jammu māĕ  $  bhattāru pahañjaṇu laddhu jāĕ"
taṃ ṇisuṇĕvi dummuha duṭṭha-vesa  $  siru vihuṇĕvi bhaṇaï vi mīsakesa
"sodāmaṇipahu pahu pariharevi  $  thiu pavaṇu kavaṇu guṇu saṃbharevi
jaṃ antaru gopaẏa-sāẏarāhũ  $  jaṃ joiṅgaṇahã divāẏarāhũ
jaṃ antaru kesari-kuñjarāhũ  $  jaṃ kusumāuha-titthaṅkarāhũ
jaṃ antaru garuḍa-mahoragāhũ  $  jaṃ amararāẏa-paharaṇa-ṇagāhũ
jaṃ puṇḍarīẏa-candujjaẏāhũ  $  taṃ vijjuppaha-pavaṇañjaẏāhũ

ghattā:

āĕhĩ ālāvĕhĩ kuviu ṇaru  $  thiu bhīsaṇu ukkhaẏa-khagga-karu
    "kiṃ vaẏaṇĕhĩ vahuĕhĩ vāhirĕhĩ  $  riu rakkhaü vihi mi lemi siraĩ"


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 8:


kaḍuakkhareṇa paribhāsireṇa  $  karĕ dhariu pahañjaṇu pahasieṇa
"jaṃ kari-sira-raẏaṇujjaliẏa(?) deva  $  taṃ asivaru maïlahi etthu kema
lajjijjahi vollahi ṇāĩ mukkhu"  $  ṇiu ṇiẏa-āvāsahŏ dukkhu dukkhu
dasa-varisa-sarisa gaẏa raẏaṇi tāsu  $  ravi uggaü pasariẏa-kara-sahāsu
kokkāvevi ṇaravaï pavara vara (?)  $  haẏa bheri paẏāṇaü diṇṇu ṇavara
añjaṇasundarihĕ turantaeṇa  $  ummāhaü lāiu jantaeṇa
saṃcallaï paü paü jema jema  $  kappijjaï hiẏavaü tema tema
tehaĕ avasarĕ vahu-jāṇaehĩ  $  kara-caraṇa dhareppiṇu rāṇaehĩ

ghattā:

vali-vaṇḍa maṇḍa pariẏattiẏaü  $  teṇa vi uvāu paricintiẏaü
    "laï ekkavāra karaẏalĕ dharĕvĩ  $  puṇu vāraha varisaĩ pariharĕvĩ"


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 9:


to dukkhu dukkhu dummiẏa-maṇeṇa  $  kiu pāṇiggahaṇu pahañjaṇeṇa
thiu vāraha varisaĩ pariharevi  $  ṇavi suaï ālavaï suiṇave(?) vi
vāre vi ṇa jāi ṇa (?) jema jema  $  khijjaï jhijjaï puṇu tema tema
ḍajjhantaü uru virahāṇaleṇa  $  ṇaṃ vujjhāvaï aṃsua-jaleṇa
parivāra-bhitti-cittāĩ jāĩ  $  ṇīsāsa-dhūma-maliẏāĩ tāĩ
ḍhillaĩ āharaṇaĩ pariẏalanti  $  ṇaṃ ṇeha-khaṇḍa-khaṇḍaĩ paḍanti
gaü ruhiru ṇavara thiu aïṇu atthi  $  ṇaü ṇāvaï jīviu atthi ṇatthi
tahĩ tehaĕ kālĕ dasāṇaṇeṇa  $  suravara-kuraṅga-pañcāṇaṇeṇa

ghattā:

jo dummuhu dūu visajjiẏaü  $  so āẏaü kappa-vivajjiẏaü
    haẏa samara-bheri rahavarĕ caḍiu  $  raṇĕ rāvaṇu varuṇahŏ abbhiḍiu


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 10:


etthantarĕ varuṇahŏ ṇandaṇehĩ  $  samaraṅgaṇĕ vāhiẏa-sandaṇehĩ
rājīva-puṇḍarīehĩ pavara  $  khara-dūsaṇa pāḍĕvi dhariẏa ṇavara
gaẏa pavaṇa-gamaṇa keṇa vi ṇa diṭṭha  $  sahũ varuṇeṃ jala-duggamĕ païṭṭha
"sālaẏahũ ma hosaï kahi mi ghāu"  $  uvveḍhĕvi gaü raẏaṇiẏara-rāu
ṇīsesa-dīva-dīvantarāhũ  $  lahu leha diṇṇa vijjāharāhũ
avarekku raṇaṅgaṇĕ dujjaẏāsu  $  paṭṭhaviu lehu pavaṇañjaẏāsu
taṃ pekkhĕvi teṇa vi ṇa kiu kheu  $  ṇīsariu sa-sāhaṇu vāu-veu
thiẏa añjaṇa kalasu laevi vārĕ  $  ṇibbhacchiẏa "osaru duṭṭha dārĕ"

ghattā:

taṃ ṇisuṇĕvi aṃsu phusantiẏaĕ  $  vuccaï līhaü kaḍḍhantiẏaĕ
    "acchanteṃ acchiu jīu mahu  $  janteṃ jāesaï paĩ ji sahũ"


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 11:


taṃ vaẏaṇu paḍiu ṇaṃ asi-pahāru  $  avaheri kareppiṇu gaü kumāru
māṇasa-saravarĕ āvāsu mukku  $  atthavaṇahŏ tāma paẏaṅgu ḍhukku
diṭṭhaĩ saẏavattaĩ maüliẏāĩ  $  piẏa-virahiẏa-mahuari-muhaliẏāĩ
cakkī vi diṭṭha viṇu cakkaeṇa  $  vāhijjamāṇa maẏaraddhaeṇa
vihuṇanti cañcu paṅkhāhaṇanti  $  virahāura pakkandanti dhanti
taṃ ṇiĕvi jāu tahŏ kaluṇa-bhāu  $  "maĩ sarisaü aṇṇu ṇa ko vi pāu
ṇa kaẏāi vi joiu ṇiẏa-kalattu  $  acchaï maẏaṇaggi-palitta-gattu
pariattĕvi saṃmāṇiu ṇa jāma  $  raṇĕ varuṇahŏ jujjhu ṇa demi tāma"

ghattā:

sabbhāu sahāẏahŏ kahiu puṇu  $  pahasiĕṇa vuttu "ĕhu parama-guṇu"
    uppaĕvi ṇahaṅgaṇĕ ve vi gaẏa  $  ṇaṃ siẏa-ahisiñcaṇĕ matta gaẏa


_______________________________________________________________


START
PAUMACARIU, Kaṇḍa I, Saṃdhi 18, Kaḍavaka 12:

ṇiviseṇa patta añjaṇahĕ bhavaṇu  $  pacchaṇṇu hovi thiu kahi mi pavaṇu
gaü pahasiu abbhantarĕ païṭṭhu  $  paṇaveppiṇu puṇu āgamaṇu siṭṭhu
"paripuṇṇa maṇoraha ajju devi  $  haũ āẏaü vāukumāru levi"
taṃ ṇisuṇĕvi bhaṇaï vasantamāla  $  thoraṃsu-sitta-thaṇa-antarāla
"bhava-bhava-saṃciẏa-duha-bhāẏaṇāĕ  $  evaḍḍu puṇṇu jaï añjaṇāĕ
to kiṃ veẏārahi" ruaï jāva  $  saẏam eva kumāru païṭṭhu tāva
mahurakkhara viṇaẏālāva lintu  $  āṇandu sokkhu sohaggu dintu
pallaṅkĕ caḍiu karĕ levi devi  $  vihasanta-ramantaĩ thiẏaĩ ve vi

ghattā:

sa ĩ bhu vahĩ paropparu lintāĩ  $  sarahasu āliṅgaṇu dintāĩ
    ṇīsandhi-guṇeṇa ṇa ṇāẏāĩ  $  doṇṇi vi ekkaṃ piva jāẏāĩ





iẏa rāmaevacarie  $  dhaṇañjaẏāsiẏa-saẏambhueva-kae
"pa va ṇa ñja ṇā vi vā ho"  $  aṭṭhārahaṃ imaṃ pavvaṃ


----------  [19. eguṇavīsamo saṃdhi]  ----------


pacchima-paharĕ pahañjaṇĕṇa  $  āucchiẏa piẏa pavasantaĕṇa
"taṃ marusejjahi migaṇaẏaṇi  $  jaṃ maĩ avahatthiẏa bhantaĕṇa"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 1:

jantaeṇa āucchiẏa jaṃ paramesarī
thiẏa visaṇṇa heṭṭhāmuha añjaṇasundarī

kara maülikareppiṇu viṇṇavaï  $  "raẏasalahĕ gabbhu jaï saṃbhavaï
to uttaru kāĩ demi jaṇahŏ  $  ṇa vi sujjhaï eu majjhu maṇahŏ"
citteṇa teṇa supariṭṭhavĕvi  $  kaṅkaṇu ahiṇāṇu samallavĕvi
gaü ṇaravaï sahũ mitteṇa tahĩ  $  māṇasasarĕ dūsāvāsu jahĩ
guruhāra hūa ettahĕ vi saï  $  kokkāvĕvi pabhaṇaï keumaï
"ĕu kāĩ kammu paĩ āẏariu  $  ṇimmalu mahinda-kulu dhūsariu
duvvāra-vaïri-viṇivārāhŏ  $  muhu maïliu suahŏ mahārāhŏ"
taṃ suṇĕvi vasaṃtamāla cavaï  $  "suviṇe vi kalaṅku ṇa saṃbhavaï

ghattā:

imu kaṅkaṇu imu parihaṇaü  $  imu kañcīdāmu pahañjaṇahŏ
      ṇaṃ to kā vi parikkha karĕ  $  parisujjhahũ jeṇa majjhĕ jaṇahŏ"

_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 2:

taṃ ṇisuṇĕvi vevanti samuṭṭhiẏa appuṇu  $  ve vi tāu kasaghāĕhĩ haẏaü puṇuppuṇu

"kiṃ jārahŏ ṇāhĩ suvaṇṇu gharĕ  $  jeṃ kaḍaü ghaḍāvĕvi chuhaï karĕ
aṇṇu vi ettiu sohaggu kaü  $  jeṃ kaṅkaṇu dei kumāru taü"
kaḍuakkhara-pahara-bhaẏāuraü  $  saṃjāẏaü ve vi ṇiruttaraü
hakkārĕvi pabhaṇiu kūra-bhaḍu  $  "haẏa jottĕ mahāraha-vīḍhĕ caḍu
eẏaü duṭṭhaü avalakkhaṇaü  $  sasi-dhavalāmala-kula-lañchaṇaü
māhindapurahŏ dūrantarĕṇa  $  parighivavi āu sahũ rahavarĕṇa
jiha muahũ ṇa āvaï vatta mahu"  $  taṃ ṇisuṇĕvi sandaṇu juttu lahu
gaü ve vi caḍāvĕvi ṇavara tahĩ  $  sāmiṇi-keraü āesu jahĩ

ghattā:

ṇaẏarahŏ dūrĕ varantarĕṇa  $  añjaṇa ruvanti oāriẏā
      "māĕ khamejjahi jāmi haũ"  $  sahũ dhāhaĕ puṇu jokkāriẏā


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 3:
kūra-vīrĕ pariattaĕ ravi atthantao  $  añjaṇāĕ keraü dukkhu va asahantao

bhīsaṇa-raẏaṇihĩ bhīsaṇa aḍaï  $  khāi va gilaï va uvari va paḍaï
bhibbhiẏaï va bhiṅgārī-ravĕhĩ  $  ruvaï va siva-saddĕhĩ raüravĕhĩ
pupphavaï va phaṇi-phukkāraĕhĩ  $  vukkaï va pamaẏa-vukkāraĕhĩ
sā dukkhu dukkhu pariẏaliẏa ṇisi  $  diṇaẏarĕṇa pasāhiẏa puvva-disi
gaïẏaü ṇiẏa-ṇaẏaru parāiẏaü  $  aggaĕ paḍihāru padhāiẏaü
"paramesara āiẏa miga-ṇaẏaṇa  $  añjaṇasundari sundara-vaẏaṇa"
taṃ suṇĕvi jāẏa dihi ṇaravarahŏ  $  "lahu paṭṭaṇĕ haṭṭa-soha karahŏ
ubbhahŏ maṇi-kañcaṇa-toraṇaĩ  $  vara-vesaü lentu pasāhaṇaĩ

ghattā:

savva pasāhahŏ matta gaẏa  $  pallāṇahŏ pavara turaṅga-thaḍa
      (jaẏa-)maṅgala-tūraĩ āhaṇahŏ  $  savaḍammuha jantu asesa bhaḍa"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 4:

bhaṇĕvi ema paḍipucchiu puṇu vaddhāvao  $  "kaï turaṅga kaï rahavara ko volāvao"

paḍihāru pavolliu atula-valu  $  "ṇaü ko vi sahāu ṇa kiṃ pi valu
añjaṇa vasantamālāĕ sahũ  $  āiẏa para ettiu kahiu mahu
ekkaĕ aṃsua-jala-sitta-thaṇa  $  dīsaï guruhāra visaṇṇa-maṇa"
taṃ ṇisuṇĕvi thiu heṭṭhāmuhaü  $  ṇaṃ ṇaravaï sirĕ vajjeṇa haü
"dussīla duṭṭha maṃ païsaraü  $  viṇu kheveṃ ṇaẏarahŏ ṇīsaraü"
pabhaṇaï āṇandu manti sucavi  $  "aparikkhiu kijjaï kajju ṇa vi
sāsuaü honti viruāriẏaü  $  mahasaïhĕ vi avaguṇa-gāriẏaü

ghattā:

sukaï-kahahŏ jiha khala-maïu  $  hima-vaddaliẏaü kamaliṇihĩ jiha
    honti sahāveṃ vaïriṇiu  $  ṇiẏa-suṇhahã khala-sāsuaü tiha


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 5:

sāsuāṇa suṇhāṇa jaṇe supasiddhaïṃ  $  ekkamekka-vaïrāĩ aṇāi-ṇivaddhaïṃ

bhattāru bhaṇesaï jaṃ divasu  $  viruārī hosaï taṃ divasu"
vaẏaṇeṇa teṇa mantihĕ taṇĕṇa  $  āruṭṭhu pasaṇṇakitti maṇĕṇa
"kiṃ kantaĕ ṇeha-vihūṇiẏaĕ  $  kiṃ kittiĕ vaïrihĩ jāṇiẏaĕ
kiṃ su-kahaĕ ṇiralaṅkāriẏaĕ  $  kiṃ dhīẏaĕ lañchaṇa-gāriẏaĕ
gharĕ añjaṇa samaraṅgaṇĕ pavaṇu  $  gabbhahŏ saṃvandhu etthu kavaṇu"
taṃ ṇisuṇĕvi ṇarĕṇa ṇivāriẏaü  $  paḍahaü deppiṇu ṇīsāriẏaü
vaṇu gampi païṭṭhaü bhīsaṇaü  $  dhāhāviu pahaṇĕvi appaṇaü
"hā vihi hā kāĩ kiẏanta kiu  $  ṇihi darisĕvi loẏaṇa-juẏalu hiu"

ghattā:

vihi mi kaluṇu kandantiẏahĩ  $  vaṇĕ dukkheṃ ko va ṇa pelliẏaü
     sacchandehĩ carantaĕhĩ  $  hariṇehĩ vi dovaü melliẏaü


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 6:

vāravāra soāura rovaï añjaṇā  $  "kā vi ṇāhĩ maĩ jehī dukkhahã bhāẏaṇā

sāsuaĕ haẏāsaĕ parihaviẏa  $  hā māĕ paĩ vi ṇaü saṃthaviẏa
hā bhāi-jaṇerahŏ ṇiṭṭhurahŏ  $  ṇīsāriẏa kaha ruẏanti purahŏ
kulahara-païharahi mi daïẏahu mi  $  pūrantu maṇoraha savvahu mi"
gabbhesari jaü jaü saṃcaraï  $  taü taü ruhirahŏ chillaru bharaï
tisa-bhukkha-kilāmiẏa catta-suha  $  gaẏa tetthu jetthu paliẏaṅka-guha
tahĩ diṭṭhu mahārisi suddhamaï  $  ṇāmeṇa bhaḍāraü amiẏagaï
attāvaṇa-tāveṃ tāviẏaü  $  chuḍu jĕ chuḍu joggu khammāviẏaü
tahĩ avasarĕ ve vi paḍhukkiẏaü  $  ṇaṃ dukkha-kilesahĩ mukkiẏaü

ghattā:

calaṇa ṇaveppiṇu muṇivarahŏ  $  añjaṇa viṇṇavaï luhanti muhu
      "aṇṇa-bhavantarĕ kāĩ maĩ  $  kiu dukkiu jeṃ aṇuhavami duhu"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 7:

puṇu vasantamālāĕ vuttu "ṇaü teraü  $  eu savvu phalu eẏahŏ gabbhahŏ keraü"

taṃ ṇisuṇĕvi vigaẏa-rāu bhaṇaï  $  "ĕu gabbhahŏ dosu ṇa saṃbhavaï
jaï ghosaï "hosaï taṇaü taü  $  ĕhu carima-dehu raṇĕ laddha-jaü
paĩ puvva-bhavantarĕ saĩ karĕṇa  $  jiṇa-paḍima savattihĕ maccharĕṇa
parighitta patta taṃ ehu duhu  $  evahĩ pāvesahi saẏala-suhu"
gaü ema bhaṇeppiṇu amiẏagaï  $  tāṇantarĕ ḍhukku maẏāhivaï
vihuṇiẏa-taṇu dūruggiṇṇa-kamu  $  saṇi asaṇi ṇāĩ jamu kāla-samu
kuñjara-sira-ruhirāruṇa-ṇaharu  $  kīlāla-sitta-kesara-pasaru
aï-viẏaḍa-dāḍha-phāḍiẏa-vaẏaṇu  $  rattuppala-guñja-sarisa-ṇaẏaṇu
khaẏa-sāẏara-rava-gambhīra-giru  $  laṅgūla-daṇḍa-kaṇḍuiẏa-siru

ghattā:

taṃ pekkhĕvi hariṇāhivaï  $  añjaṇa sa-muccha mahiẏalĕ paḍaï
      vijjā-pāṇaĕ uppaĕvi  $  āẏāsĕ vasantamāla raḍaï


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 8:

hā samīra pavaṇañjaẏa aṇila pahañjaṇā  $  hari-kiẏanta-dantantarĕ vaṭṭaï añjaṇā

hā kammu kāĩ kiu keumaï  $  khalĕ muiẏa lahesahi kavaṇa gaï
hā tāẏa mahinda maïndu dharĕ  $  su-pasaṇṇakitti paḍirakkha karĕ
hā māẏari tuhu mi ṇa saṃthavahi  $  mucchāviẏa duhiẏa samutthavahi
gandhavvahŏ devahŏ dāṇavahŏ  $  vijjāhara-kiṇṇara-māṇavahŏ
jakkhahŏ rakkhahŏ rakkhahŏ sahiẏa  $  ṇaṃ to pañcāṇaṇeṇa gahiẏa"
taṃ ṇisuṇĕvi gandhavvāhivaï  $  raṇĕ dujjaü para-uvaẏāra-maï
maṇicūḍu raẏaṇacūḍahĕ daïu  $  pañcāṇaṇu jetthu tetthu aïu
aṭṭhāvaü sāvaü hovi thiu  $  hari pārāuṭṭhaü teṇa kiu

ghattā:

tāvĕhĩ gaẏaṇahŏ oarĕvi  $  añjaṇahĕ vasantamāla miliẏa
      "ihu aṭṭhāvaü hontu ṇa vi  $  tā vaṭṭaï āsi māĕ giliẏa"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 9:
ema volla kira vihi mi paropparu jāvĕhĩ  $  gīu geu gandhavveṃ maṇaharu tāvĕhĩ

taṃ ṇisuṇĕvi pariŏsiẏa ṇiẏa-maṇĕ (?)  $  "pacchaṇṇu ko vi suhi vasaï vaṇĕ
asamāhi-maraṇu jeṃ ṇāsiẏaü  $  aṇṇu vi gandhavvu paẏāsiẏaü"
avaropparu ema cavantiẏahũ  $  paliẏaṅka-guhahĩ acchantiẏahũ
māhavamāsahŏ vahulaṭṭhamiĕ  $  raẏaṇihĕ pacchima-paharaddhĕ thiĕ
ṇakkhattĕ savaṇĕ uppaṇṇu suu  $  hala-kamala-kulisa-jhasa-kamala-juu
cakkaṅkusa-kumma-saṅkha-sahiu  $  suha-lakkhaṇu avalakkhaṇa-rahiu
tāṇantarĕ para-vala-ṇimmahĕṇa  $  paḍisūreṃ sūra-sama-ppahĕṇa
ṇahĕ janteṃ ve vi ṇiẏacchiẏaü  $  oarĕvi vimāṇahŏ pucchiẏaü

ghattā:

"kahĩ jāẏaü kahĩ vaddhiẏaü  $  kahŏ dhīẏaü kahŏ kulaüttiẏaü
      kasu keraü evaḍḍu duhu  $  vaṇĕ acchahŏ jeṇa ruantiẏaü"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 10:

puṇu vasantamālāĕ paḍuttaru dijjaï  $  ṇiravasesu tahŏ ṇiẏa-vittantu kahijjaï

"añjaṇasundari ṇāmeṇa ima  $  saï suddha muddha jiha jiṇa-paḍima
maṇaveẏa-mahāevihĕ taṇaẏa  $  jaï muṇahŏ mahindu teṇa jaṇiẏa
pāẏaḍa pasaṇṇakittihĕ bhaïṇi  $  maṇahara pavaṇañjaẏāhŏ ghariṇi"
vijjāharu taṃ ṇisuṇĕvi vaẏaṇu  $  pabhaṇaï vāhambha-bhariẏa-ṇaẏaṇu
"haũ māĕ mahindahŏ mehuṇaü  $  su-pasaṇṇakitti mahu bhāẏaṇaü
taü homi sahoẏaru māulaü  $  paḍisūru haṇūruha-rāulaü
taṃ ṇisuṇĕvi jāṇĕvi sarĕvi guṇu  $  attillu tehĩ tā ruṇṇu puṇu
jaṃ laïu āsi puṇṇehĩ viṇu  $  taṃ diṇṇu vihihĕ ṇaṃ soẏa-riṇu

ghattā:

sarahasu sāiu dentaĕhĩ  $  jaṃ ekkamekku āvīliẏaü
      aṃsu paṇāleṃ ṇīsaraï  $  ṇaṃ kaluṇu mahārasu pīliẏaü


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 11:

dukkhu dukkhu sāhārĕvi ṇaẏaṇa luhāvĕvi  $  māuleṇa ṇiẏa ṇiẏaẏa-vimāṇĕ caḍāvĕvi

sura-karivara-kumbhatthala-thaṇahĕ  $  gaẏaṇaṅgaṇĕ jantihĕ añjaṇahĕ
ṇīsariu vālu aï-dullaliu  $  ṇaṃ ṇahaẏala-sirihĕ gabbhu galiu
mārui davatti ṇivaḍiu ilahĕ  $  ṇaṃ vijju-puñju uppari silahĕ
uccāĕvi ṇiu vijjāharĕhĩ  $  ṇaṃ jammaṇĕ jiṇavaru suravarĕhĩ
añjaṇahĕ samappiu jāẏa dihi  $  ṇaṃ ṇaṭṭhu paḍīvaü laddhu ṇihi
ṇiẏa-puru païsārĕvi ṇaravarĕṇa  $  jammocchaü kiu paḍidiṇaẏarĕṇa

ghattā:

"sundaru" jagĕ sundaru bhaṇĕvi  $  "sirisaïlu" silāẏalu cuṇṇu ṇiu
    haṇuruha-dīvĕ pavaḍḍhiẏaü  $  "haṇuvantu" ṇāmu teṃ tāsu kiu


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 12:

ettahĕ vi khara-dūsaṇa mellāveppiṇu  $  varuṇahŏ rāvaṇaho vi sandhi kareppiṇu

ṇiẏa-ṇaẏaru paīsaï jāva maru  $  ṇīsuṇṇu tāma ṇiẏa-ghariṇi-gharu
pekkheppiṇu pucchiẏa kā vi tiẏa  $  "kahĩ añjaṇasundari pāṇa-piẏa"
taṃ ṇisuṇĕvi vuccaï vāliẏaĕ  $  ṇava-rambha-gabbha-somāliẏaĕ
"kira gabbhu bhaṇĕvi para-ṇaravarahŏ  $  keumaïĕ ghalliẏa kulaharahŏ"
taṃ suṇĕvi samīraṇu ṇīsariu  $  aṇusarisĕhĩ vaẏasĕhĩ pariẏariu
gaü tetthu jetthu taṃ sāsuraü  $  kira darisāvesaï sā suraü
piẏa iṭṭha ṇa diṭṭha ṇavara tahi mi  $  asahantu pahañjaṇu gaü kahi mi
pariẏattiẏa pahasiẏāi-saẏaṇa  $  dukkhāura ohulliẏa-vaẏaṇa

ghattā:

"ema bhaṇejjahu keumaï  $  pūrantu maṇoraha māĕ taü
      viraha-davāṇala-dīviẏaü  $  pavaṇañjaẏa-pāẏavu khaẏahŏ gaü"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 13:

dukkhu dukkhu pariẏattiẏa saẏala vi sajjaṇā  $  gaẏa ruẏanta ṇiẏa-ṇilaẏahŏ ummaṇa-dummaṇā

pavaṇañjao vi paḍivakkha-khaü  $  kāṇaṇu païsaraï pisāẏaraü
pucchaï "ahŏ saravara diṭṭha dhaṇa  $  rattuppala-dala-komala-calaṇa
ahŏ rāẏahaṃsa haṃsāhivaï  $  kahĕ kahi mi diṭṭha jaï haṃsa-gaï
ahŏ dīhara-ṇahara maẏāhivaï  $  kahĕ kahi mi ṇiẏamviṇi diṭṭha jaï
ahŏ kumbhi kumbha-sāriccha-thaṇa  $  kettahĕ vi diṭṭha saï suddha-maṇa
ahŏ ahŏ asoẏa pallaviẏa-pāṇi  $  kahĩ gaẏa parahuĕ parahūẏa-vāṇi
ahŏ runda canda candāṇaṇiẏa  $  miga kahi mi diṭṭha miga-loẏaṇiẏa
ahŏ sihi kalāva-saṇṇiha-cihura  $  ṇa ṇihāliẏa kahi mi viraha-vihura"

ghattā:

ema bhavanteṃ viulĕ vaṇĕ  $  ṇaggoha-mahādumu diṭṭhu kiha
      sāsaẏa-pura-paramesarĕṇa  $  ṇikkhavaṇĕ paẏāgu jiṇeṇa jiha


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 14:

taṃ ṇievi vaḍa-pāẏavu aṇṇu vi saravaru  $  kālamehu ṇāmeṇa khamāviu gaẏavaru

"jaṃ saẏala-kāla kaṇṇāriẏaü  $  aṅkusa-khara-pahara-viẏāriẏaü
ālāṇa-khambhĕ jaṃ āliẏaü  $  jaṃ saṅkhala-ṇiẏalahĩ ṇiẏaliẏaü
taṃ saẏalu khamejjahi kumbhi mahu"  $  tahĩ paccakkhāṇaü laïu lahu
"jaï patta vatta kantahĕ taṇiẏa  $  to ṇaü ṇivitti gaï ettaḍiẏa
jaï ghaĩ puṇu eha ṇa hūẏa dihi  $  to etthu majjhu saṇṇāsa-vihi"
thiu maüṇu laevi ṇarāhivaï  $  jhāẏantu siddhi jiha parama-jaï
sacchandu gaïndu vi saṃcaraï  $  sāmiẏa-sammāṇu ṇa vīsaraï
paḍirakkhaï pāsu ṇa muaï kiha  $  bhava-bhava-kiu sukkiẏa-kammu jiha

ghattā:

tāma ruanteṃ pahasiĕṇa  $  akkhiu jaṇaṇihĕ vuṇṇāṇaṇahĕ
      "eu ṇa jāṇahũ kahi mi gaü  $  marueu vioeṃ añjaṇahĕ"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 15:

taṃ ṇisuṇĕvi savvaṅgiẏa-pasariẏa-veẏaṇā  $  pavaṇa-jaṇaṇi mucchāviẏa thiẏa acceẏaṇā

pavvāliẏa hariẏandaṇa-rasĕṇa  $  ujjīviẏa kaha vi puṇṇa-vasĕṇa
"hā putta putta dakkhavahi muhu  $  hā putta putta kahĩ gaẏaü tuhũ
hā putta āu mahu kamĕhĩ paḍu  $  hā putta putta rahagaĕhĩ caḍu
hā putta putta uvavaṇĕhĩ bhamu  $  hā putta putta jhenduĕhĩ ramu
hā putta putta atthāṇu karĕ  $  hā putta mahāhavĕ varuṇu dharĕ
hā vahuĕ vahuĕ maĩ bhantiẏaĕ  $  tuhũ ghalliẏa aparikkhantiẏaĕ
palhāeṃ dhīriẏa "luhahi muhu  $  ṇikkāraṇĕ rovahi kāĩ tuhũ
haũ kantĕ gavesami tuva taṇaü  $  imu meiṇi-maṇḍalu kettaḍaü"

ghattā:

ema bhaṇevi ṇarāhivĕṇa  $  uvaẏāru karĕvi sāsaṇaharahũ
      ubhaẏa-seḍhi-viṇivāsiẏahũ  $  paṭṭhaviẏa leha vijjāharahũ


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 16:

ekku johu saṃpesiu pāsu dasāsaho  $  akka-sakka-taïlokka-cakka-saṃtāsaho

avarekku vihi mi khara-dūsaṇahũ  $  pāẏālalaṅka-paribhūsaṇahũ
avarekku kaïddhaẏa-patthivahŏ  $  suggīvahŏ kikkindhādhivahŏ
avarekku kikkupura-rāṇāhũ  $  ṇala-ṇīlahũ pamaẏa-pahāṇāhũ
avarekku mahinda-ṇarāhivahŏ  $  tikaliṅga-pahāṇahŏ patthivahŏ
avarekku dhavala-ṇimmala-kulahŏ  $  paḍisūrahŏ añjaṇa-māulahŏ
dūvattaĕ pattaĕ gīḍha-bhaẏa  $  haṇuvantahŏ māẏari muccha gaẏa
ahisiñciẏa sīẏala-candaṇĕṇa  $  paḍa vāiẏa vara-kāmiṇi-jaṇĕṇa
āsāsiẏa sundari pavaṇa-piẏa  $  ṇaṃ thiẏa tuhiṇāhaẏa kamala-siẏa

ghattā:

tāma vidhīriẏa māulĕṇa  $  "mā māĕ visūraü kari maṇahŏ
      siddhahŏ sāsaẏa-siddhi jiha  $  tiha paĩ dakkhavami samīraṇahŏ"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 17:

puṇu puṇo vi dhīreppiṇu añjaṇasundari  $  ṇiẏa-vimāṇĕ ārūḍhu ṇarāhiva-kesari

gaü tettahĕ jettahĕ keumaï  $  aṇṇu vi palhāẏa-ṇarāhivaï
ṇaravara-vindāĩ asesāĩ  $  meleppiṇu gaẏaĩ gavesāĩ
taṃ bhūaravāḍaï ḍhukkāĩ  $  ghaṇa-ulaĩ va thāṇahŏ cukkāĩ
pavaṇañjaü jahĩ āruhĕvi gaü  $  so kālamehu vaṇĕ diṭṭhu gaü
uddhāiu ukkaru uvvaẏaṇu  $  taṇḍaviẏa-kaṇṇu tamvira-ṇaẏaṇu
taṃ pārāuṭṭhaü karĕvi valu  $  gaü tahĩ jĕ paḍīvaü atula-valu
gaṇiẏāriu ḍhoiẏa vasikiẏaü  $  ṇava-ṇaliṇi-saṇḍĕ bhamaru va thiẏaü
kiṅkarĕhĩ gavesantehĩ vaṇĕ  $  lakkhiu vellahalĕ laẏā-bhavaṇĕ
jokkāriu vijjāhara-saĕhĩ  $  jiha jiṇavaru surĕhĩ samāgaĕhĩ

ghattā:

maüṇu laevi pariṭṭhiẏaü  $  ṇaü cavaï ṇa callaï jhāṇa-paru
      jāẏa bhanti maṇĕ savvahu mi  $  "kaṭṭhamaü kiṇṇa ṇimmaviu ṇaru"


_______________________________________________________________


START
PAUMACARIU, Kaṇḍa I, Saṃdhi 19, Kaḍavaka 18:

puṇu silou avaṇīẏalĕ lihiu sa-hatthĕṇa  $  "añjaṇāĕ muiẏāĕ marami paramatthĕṇa

jīvantihĕ ṇisuṇami vatti jaï  $  to vollami laï ettaḍiẏa gaï"
taṃ ṇisuṇĕvi haṇuruha-rāṇaĕṇa  $  vajjariẏa vatta parijāṇaĕṇa
tāmarasa-lhāsa-sarisāṇaṇaü  $  viṇṇi mi vasantamālañjaṇaü
jiha ubhaẏa-purahũ parighalliẏaü  $  jiha vaṇĕ bhamiẏaü ekkalliẏaü
jiha harivareṇa uvasaggu kiu  $  aṭṭhāvaeṇa jiha uvasamiu
jiha laddhu puttu bhūsaṇu ilahĕ  $  jiha ṇahĕ ṇijjantu paḍiu silahĕ
sirisaïlu ṇāũ haṇuvantu jiha  $  vittantu asesu vi kahiu tiha
taṃ vaẏaṇu suṇevi samuṭṭhiẏaü  $  paḍisūreṃ ṇiẏa-ṇaẏarahŏ ṇiẏaü

ghattā:

miliu pahañjaṇu añjaṇahŏ  $  veṇṇi mi ṇiẏa-kahaü kahantāĩ
      haṇuruha-dīvĕ pariṭṭhiẏaĩ  $  thiru rajju sa iṃ bhu ñjantāĩ


----------  [20. vīsamo saṃdhi]  ----------


vaddhantaü pāvaṇi  $  bhaḍa-cūḍāmaṇi  $  jāva juvāṇa-bhāvĕ caḍaï
tahĩ avasarĕ rāvaṇu  $  sura-saṃtāvaṇu  $  raṇaühĕ varuṇahŏ abbhidaï


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 1:


dūāgamaṇĕ kou saṃvajjhaï  $  saĩ sarahasu dasāsu saṇṇajjhaï
pariveḍhiu raẏaṇiẏara-sahāsĕhĩ  $  pesiẏa sāsaṇahara caüpāsĕhĩ
khara-dūsaṇa-suggīva-ṇarindahũ  $  ṇala-ṇīlahũ māhinda-mahindahũ
palhāẏahŏ paḍidiṇaẏara-pavaṇahũ  $  jāṇĕvi samaru varuṇa-dahavaẏaṇahũ
mārui saẏaṇa-jaẏāsāūrĕhĩ  $  vuccaï pavaṇañjaẏa-paḍisūrĕhĩ
"vaccha vaccha paripālahi meiṇi  $  māṇahi rāẏa-lacchi jiha kāmiṇi
amhĕhĩ rāvaṇa-āṇa karevī  $  para-vala-jaẏa-siri-vahua harevī"
taṃ ṇisuṇĕvi ari-giri-sodāmaṇi  $  calaṇa ṇaveppiṇu pabhaṇaï pāvaṇi

ghattā:

"kiṃ tumhĕ virujjhahŏ  $  appuṇu jujjhahŏ  $  maĩ haṇuvanteṃ huntaĕṇa
    pāvanti vasundhara  $  canda-divāẏara  $  kiṃ kiraṇoheṃ santaĕṇa


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 2:


bhaṇaï samīraṇu "jaẏasiri-lāhaü  $  ajju vi putta ṇa pekkhiu āhaü
ajju vi vālu kema tuhũ jujjhahi  $  ajju vi vūha-bheu ṇaü vujjhahi"
taṃ ṇisuṇevi kuviu pavaṇañjaï  $  "vālu kumbhi kiṃ viḍavi ṇa bhañjaï
vālu sīhu kiṃ kari ṇa vihāḍaï  $  kiṃ vālaggi ṇa ḍahaï mahāḍaï
vālaẏandu kiṃ jaṇĕ ṇa muṇijjaï  $  vālu bhaḍāraü kiṃ ṇa thuṇijjaï
vālu bhuvaṅgamu kāĩ ṇa ḍaṅkaï  $  vāla-ravihĕ tamohu kiṃ thakkaï"
ema bhaṇevi pahañjaṇi-rāṇaü  $  laṅkāṇaẏarihĕ diṇṇu paẏāṇaü
dahi-akkhaẏa-jala-maṅgala-kalasahĩ  $  ṇaḍa-kaï-vandi-vippa-ṇigghosahĩ

ghattā:

haṇuvantu sa-sāhaṇu  $  pariosiẏa-maṇu  $  entu diṭṭhu laṅkesarĕṇa
    chaṇa-divasĕ valantaü  $  kiraṇa-phurantaü  $  taruṇa-taraṇi ṇaṃ sasaharĕṇa


_______________________________________________________________

START
PAUMACARIU, Kaṇḍa I, Saṃdhi 20, Kaḍavaka 3:


dūrahŏ jjĕ taïlokka-bhaẏāvaṇu  $  siru ṇāvĕvi jokkāriu rāvaṇu
teṇa vi sarahaseṇa savvaṅgiu  $  entaü sāmīraṇi āliṅgiu
cumvĕvi uccolihĩ vaïsāriu  $  vāravāra puṇu sāhukkāriu
"dhaṇṇaü pavaṇu jāsu tuhũ ṇandaṇu  $  bharahu jema puraevahŏ ṇandaṇu"
ema kusala-piẏa-mahurālāvĕhĩ  $  kaṅkaṇa-kañcidāma-kalāvĕhĩ
taṃ haṇuvanta-kumāru papujjĕvi  $  varuṇahŏ uppari gaü galagajjĕvi
velandhara-dharĕ mukka-paẏāṇaü  $  thiu valu saraẏabbha-ula-samāṇaü
kahi mi samvu-khara-dūsaṇa-rāṇā  $  kahi mi haṇuva-ṇala-ṇīla-pahāṇā
kahi mi kumua-suggīvaṅgaṅgaẏa  $  ṇaṃ thiẏa thaṭṭĕhĩ matta mahāgaẏa

ghattā:

rehaï ṇisiẏara-valu  $  vaḍḍhiẏa-kalaẏalu  $  thaḍĕhĩ thaḍĕhĩ āvāsiẏaü
      ṇaṃ dahamuha-keraü  $  vijaẏa-jaṇeraü  $  puṇṇa-puñju puñjĕhĩ thiẏaü


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 4:

to etthantarĕ raṇĕ ṇikkaruṇahŏ  $  cara-purisĕhĩ jāṇāviu varuṇahŏ
"deva deva kiṃ acchahi avicalu  $  velandharĕ āvāsiu para-valu"
cārahũ taṇaü vaẏaṇu ṇisuṇeppiṇu  $  varuṇu ṇarāhiu osāreppiṇu
mantihĩ kaṇṇa-jāu tahŏ dijjaï  $  "kera dasāṇaṇa-kerī kijjaï
jeṇa dhaṇaü samaraṅgaṇĕ vaṅkiu  $  tijagavihūsaṇu vāraṇu vasikiu
jeṃ aṭṭhāvaü giri uddhariẏaü  $  māhesara-vaï ṇaravaï dhariẏaü
jeṇa ṇiratthīkiu ṇala-kuvvaru  $  sasaharu sūru kuveru purandaru
teṇa samāṇu kavaṇu kira āhaü  $  kera karantahũ kavaṇu parāhaü

ghattā:

taṃ ṇisuṇĕvi duddharu  $  varuṇu dhaṇuddharu  $  pajaliu kova-huvāsaṇĕṇa
   "jaïẏahũ khara-dūsaṇa  $  jiẏa veṇṇi mi jaṇa  $  taïu kāĩ kiu rāvaṇĕṇa"


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 5:


eva bhaṇevi bhuvaṇĕ jasa-luddhaü  $  sarahasu varuṇu rāu saṇṇaddhaü
kari-maẏarāsaṇu vipphuriẏāharu  $  dāruṇa-ṇāgapāsa-paharaṇa-karu
tāḍiẏa samara-bheri ubbhiẏa dhaẏa  $  sāri-sajja kiẏa matta mahāgaẏa
haẏa pakkhariẏa pajottiẏa sandaṇa  $  ṇiggaẏa varuṇahŏ kerā ṇandaṇa
puṇḍarīẏa-rājīva dhaṇuddhara  $  velāṇala-kallola-vasundhara
toẏāvali-taraṅga-vagalāmuha  $  velandhara-suvela-velāmuha
sañjhā-galagajjiẏa-sañjhāvali  $  jālāmuha-jaloha-jālāvali
jalakantāi aṇeẏa padhāiẏa  $  sarahasa āhava-bhūmi parāiẏa
viraĕvi garuḍa-vūhu thiẏa jāvĕhĩ  $  vaïrihĩ cāva-vūhu kiu tāvĕhĩ

ghattā:

avaropparu variẏaĩ  $  macchara-bhariẏaĩ  $  dūrugghosiẏa-kalaẏalaĩ
      romañca-visaṭṭaĩ  $  raṇĕ abbhiṭṭaĩ  $  ve vi varuṇa-rāvaṇa-valaĩ


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 6:


kiẏa-aṅgaĩ ullāliẏa-khaggaĩ  $  rāvaṇa-varuṇa-valaĩ ālaggaĩ
gaẏa-ghaḍa-ghaṇa-pāseiẏa-gattaĩ  $  kaṇṇa-camara-malaẏāṇila-pattaĩ
indaṇīla-ṇisi-ṇāsiẏa-pasaraĩ  $  sūrakanti-diṇa-laddhāvasaraĩ
ukkhaẏa-karikumbhatthala-siharaĩ  $  kaḍḍhiẏa-asi-muttāhala-ṇiẏaraĩ
pammukkekkamekka-karavālaĩ  $  dasa-disivaha-dhāiẏa-kīlālaĩ
gaẏa-maẏa-ṇaï-pakkhāliẏa-ghāẏaĩ  $  ṇaccāviẏa-kavandha-saṃghāẏaĩ
tāva dasāṇaṇu varuṇahŏ puttĕhĩ  $  veḍhiu candu jema jīmuttĕhĩ
kesari jema mahāgaẏa-jūhahĩ  $  jīu jema dukkamma-samūhahĩ

ghattā:

ekkallaü rāvaṇu  $  bhuvaṇa-bhaẏāvaṇu  $  bhamaï aṇantaĕ vaïri-valĕ
    sa-ṇiẏamvu sa-kandaru  $  ṇāĩ mahīharu  $  matthijjantaĕ uvahi-jalĕ


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 7:


tāma varuṇu rāvaṇahŏ vi bhiccĕhĩ  $  vihi-sua-sāraṇa-maẏa-māriccĕhĩ
hattha-pahattha-vihīsaṇa-rāĕhĩ  $  indaï-ghaṇavāhaṇa-mahakāĕhĩ
aṅgaṅgaẏa-suggīva-suseṇĕhĩ  $  tāra-taraṅga-rambha-visaseṇĕhĩ
kumbhaẏaṇṇa-khara-dūsaṇa-vīrĕhĩ  $  jamvava-ṇala-ṇīlĕhĩ soṇḍīrĕhĩ
veḍhiu khatta-dhammu parisesĕvi  $  teṇa vi saravara-dhoraṇi pesĕvi
kheḍiẏa aṇaḍuha vva jaladhārĕhĩ  $  tāma dasāṇaṇu varuṇa-kumārĕhĩ
āẏāmĕvi savvahĩ samakaṇḍiu  $  rahu saṇṇāhu mahādhaü khaṇḍiu
taṃ ṇievi ṇiẏa-kula-ṇeẏāreṃ  $  sarahaseṇa haṇuvanta-kumāreṃ

ghattā:

raṇaühĕ païsanteṃ  $  vaïri vahanteṃ  $  rāvaṇu uvveḍhāviẏaü
    aviẏāṇiẏa-kāeṃ  $  ṇaṃ duvvāeṃ  $  ravi mehahã mellāviẏaü


_______________________________________________________________

START
PAUMACARIU, Kaṇḍa I, Saṃdhi 20, Kaḍavaka 8:


saẏala vi sattu sattu-paḍikūleṃ  $  saṃveḍhĕvi vijjā-laṅgūleṃ
lei ṇa lei jāma maru-ṇandaṇu  $  tāma padhāiu varuṇu sa-sandaṇu
"arĕ khala khudda pāva valu vāṇara  $  kahĩ saṃcarahi saṇḍha ahavā ṇara"
taṃ ṇisuṇeppiṇu valiu kaïddhaü  $  sīhu va sīhahŏ vehāviddhaü
viṇṇi vi kira bhiḍanti daṇu-dāraṇa  $  ṇāgapāsa-laṅgūla-ppaharaṇa
tāma dasāṇaṇu rahavaru vāhĕvi  $  antarĕ thiu raṇa-bhūmi pasāhĕvi
"ŏrĕ valu valu haẏāsa arĕ māṇava  $  maĩ kuvieṇa ṇa deva ṇa dāṇava
jaṃ kiu jama-miẏaṅka-dhaṇaẏakkahũ  $  sahasa-kiraṇa-ṇalakuvvara-sakkahũ

ghattā:

avarahu mi surindahũ  $  ṇaravara-vindahũ  $  diṇṇaĩ āsi jāĩ jāĩ
    parihava-dumaïttaĩ  $  phalaĩ vicittaĩ  $  tujjhu vi demi tāĩ tāĩ"


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 9:


taṃ ṇisuṇĕvi atuliẏa-māhappeṃ  $  ṇibbhacchiu jalakantahŏ vappeṃ
"laṅkāhiva hevāiu avarĕhĩ  $  sūra-kuvera-purandara-amarĕhĩ
haũ puṇu varuṇu varuṇu phalu dāvami  $  paĩ dahamuha-davaggi ulhāvami"
docchiu rāvaṇeṇa etthantarĕ  $  "kettiu gajjahi suhaḍabbhantarĕ
ahimuhu thakku ḍhukku valu vujjhahi  $  sāmaṇṇāuhĕhiṃ laï jujjhahi
mohaṇa-thambhaṇa-ḍahaṇa-samatthĕhĩ  $  ko vi ṇa paharaï divvahĩ atthĕhĩ"
ema bhaṇevi mahāhavĕ varuṇahŏ  $  gahakallolu bhiḍiu ṇaṃ aruṇahŏ
tahĩ avasarĕ pavaṇañjaẏa-sāreṃ  $  āẏāmĕvi haṇuvanta-kumāreṃ

ghattā:

ṇaravara-sira-sūleṃ  $  ṇiẏa-laṅgūleṃ  $  veḍhĕvi dhariẏa kumāra kiha
    kampāvaṇa-sīleṃ  $  pavaṇāvīleṃ  $  tihuvaṇa-koḍi-paesa jiha


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 10:


ṇiẏa-ṇandaṇa-vandhaṇĕṇa sa-karuṇahŏ  $  paharaṇu hatthĕ ṇa laggaï varuṇahŏ
rāvaṇeṇa uppaĕvi ṇahaṅgaṇĕ  $  indu jema tiha dhariu raṇaṅgaṇĕ
kalaẏalu ghuṭṭhu haẏaĩ jaẏa-tūraĩ  $  jalaṇihi-sadda-sadda-gaẏa-dūraĩ
tāva bhāṇukaṇṇeṇa sa-ṇeuru  $  āṇiu ṇiravasesu anteuru
rasaṇā-hāra-dāma-guppantaü  $  galiẏa-ghusiṇa-kaddamĕ khuppantaü
ali-jhaṅkāra-pamuhalijjantaü  $  ṇiẏa-bhattāra-vioa-kilantaü
aṃsu-jaleṇa dhariṇi siñcantaü  $  kajjala-malĕṇa vaẏaĩ maïlantaü
taṃ pekkhĕvi gañjolliẏa-gatteṃ  $  garahiu kumbhaẏaṇṇu dahavatteṃ

ghattā:

"kāmiṇi-kamala-vaṇaĩ  $  sua-laẏa-bhavaṇaĩ  $  mahuari-koila-aliulaĩ
    eẏaĩ supasiddhaĩ  $  vammaha-cindhaĩ  $  pālijjanti aṇāulaĩ"


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 11:


taṃ ṇisuṇevi sa-ḍoru sa-ṇeuru  $  ravikaṇṇeṇa mukku anteuru
gaü ṇiẏa-ṇaẏaru maḍapphara-mukkaü  $  kariṇi-jūhu ṇaṃ vārihĕ cukkaü
kokkāveppiṇu varuṇu dasāseṃ  $  pujjiu sura-jaẏa-lacchi-ṇivāseṃ
"avaluẏa maṃ tuhũ karahi sarīrahŏ  $  maraṇu gahaṇu jaü savvahŏ vīrahŏ
ṇavara palāẏaṇeṇa lajjijjaï  $  jeṃ muhu ṇāmu gottu maïlijjaï"
dahavaẏaṇahŏ vaẏaṇehĩ sa-karuṇeṃ  $  calaṇa ṇaveppiṇu vuccaï varuṇeṃ
"dhaṇaẏa-kiẏanta-sakka jeṃ vaṅkiẏa  $  sahasakiraṇa-ṇalakuvvara vasikiẏa
tāsu bhiḍaï jo so jji aẏāṇaü  $  ajjahŏ laggĕvi tuhũ mahu rāṇaü

ghattā:

aṇṇu vi sasi-vaẏaṇī  $  kuvalaẏa-ṇaẏaṇī  $  mahu suẏa ṇāmeṃ saccavaï
    kari tāĕ samāṇaü  $  pāṇiggahaṇaü  $  vijjāhara-bhuvaṇāhivaï"


_______________________________________________________________


START
PAUMACARIU, Kaṇḍa I, Saṃdhi 20, Kaḍavaka 12:


kusumāuhakamalā vuha-ṇaẏaṇeṃ  $  pariṇiẏa varuṇa-dhīẏa dahavaẏaṇeṃ
puppha-vimāṇĕ caḍiu āṇandeṃ  $  diṇṇu paẏāṇaü jaẏajaẏa-saddeṃ
caliẏaĩ ṇāṇā-jāṇa-vimāṇaĩ  $  raẏaṇaĩ satta ṇavaddha-ṇihāṇaĩ
aṭṭhāraha sahāsa vara-dārahũ  $  addhachaṭṭha-koḍīu kumārahũ
ṇava akkhohaṇīu vara-tūrahũ  $  (ṇaravara-akkhohaṇiu sahāsahũ
akkhohaṇi ṇaravara-gaẏa-turaẏahũ)  $  akkhohaṇi-sahāsu caü-sūrahũ
laṅka païṭṭhu suṭṭhu parioseṃ  $  maṅgala-dhavalucchāha-paghoseṃ
pujjiu pavaṇa-puttu dahagīveṃ  $  dijjaï paümarāẏa suggīveṃ
kharĕṇa aṇaṅgakusuma vaẏa-pāliṇi  $  ṇala-ṇīlehĩ dhīẏa sirimāliṇi
aṭṭha sahāsa ema pariṇeppiṇu  $  gaü ṇiẏa-ṇaẏaru pasāu bhaṇeppiṇu
samvu kumāru vi gaü vaṇavāsahŏ  $  khaggahŏ kāraṇĕ diṇaẏarahāsahŏ

ghattā:

suggīvaṅgaṅgaẏa  $  ṇala-ṇīla vi gaẏa  $  khara-dūsaṇa vi kiẏattha-kiẏa
      vijjāhara-kīlaĕ  $  ṇiẏa-ṇiẏa-līlaĕ  $  puraĩ sa iṃ bhu ñjanta thiẏa

iẏa "vi jjā ha ra ka ṇḍaṃ"  $  vīsahĩ āsāsaehĩ me siṭṭhaṃ
eṇhĩ "u jjhā ka ṇḍaṃ"  $  sāhijjantaṃ ṇisāmeha
dhuvarāẏadhova taïẏalua  $  paṇatti ṇattī suẏāṇu pāḍheṇa (?)
ṇāmeṇa sā 'miavvā  $  saẏambhu-ghariṇī mahāsattā
tīe lihāviẏam iṇaṃ  $  vīsahĩ āsāsaehĩ paḍivaddhaṃ
"siri-vijjāhara-kaṇḍaṃ"  $  kaṇḍaṃ piva kāmaevassa


ii paḍhamaṃ vijjāharakaṇḍaṃ samattaṃ





________________________________________________________________________

*************************  II. ujjhākaṇḍaṃ  *************************  
________________________________________________________________________



----------  [21. ekkavīsamo saṃdhi]  ----------


sāẏaravuddhi vihīsaṇĕṇa  $  paripucchiu "jaẏasiri-māṇaṇahŏ
kahĕ kettaḍaü  kālu acalu  $  jaü jīviu rajju dasāṇaṇahŏ"


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 1:


pabhaṇaï sāẏaravuddhi bhaḍāraü  $  kusumāuha-sara-pasara-ṇivāraü
"suṇu akkhami rahuvaṃsu pahāṇaü  $  dasarahu atthi aüjjhahĕ rāṇaü
tāsu putta hosanti dhurandhara  $  vāsueva-valaeva dhaṇuddhara
tehĩ haṇevaü rakkhu mahāraṇĕ  $  jaṇaẏa-ṇarāhiva-taṇaẏahĕ kāraṇĕ"
to sahasatti palittu vihīsaṇu  $  ṇaṃ ghaẏa-ghaḍaĕhĩ sittu huāsaṇu
"jāma ṇa laṅkā-vallari sukkaï  $  jāma ṇa maraṇu dasāsaṇĕ ḍhukkaï
toḍami tāma tāhũ bhaẏa-bhīsaĩ  $  dasaraha-jaṇaẏa-ṇarāhiva-sīsaĩ"
to taṃ vaẏaṇu suṇĕvi kaliẏāraü  $  vaddhāvaṇahã padhāiu ṇāraü
"ajju vihīsaṇu uppari esaï  $  tumhahã vihi mi siraĩ toḍesaï"

ghattā:

dasaraha-jaṇaẏa viṇīsariẏa  $  leppamaü thaveppiṇu appaṇaü
      ṇiẏaĩ siraĩ vijjāharĕhĩ  $  pariẏaṇahŏ kareppiṇu cappaṇaü


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 2:


dasaraha-jaṇaẏa ve vi gaẏa tettahĕ  $  puravaru kaütukamaṅgalu jettahĕ
jemmaï jetthu amaggiẏa-laddhaü  $  sūrakanta-maṇi-huẏavaha-raddhaü
jahĩ jalu candakanti-ṇijjharaṇĕhĩ  $  suppaï paḍiẏa-puppha-pattharaṇĕhĩ
jahĩ ṇeura-jhaṅkāriẏa-calaṇĕhĩ  $  rammaï accaṇa-puppha-kkhalaṇĕhĩ
jahĩ pāsāẏa-siharĕ ṇihasijjaï  $  teṇa miẏaṅku vaṅku kisu kijjaï
tahĩ suhamaï-ṇāmeṇa pahāṇaü  $  ṇaṃ surapurahŏ purandaru rāṇaü
pihusiri tahŏ mahaevi maṇohara  $  surakari-kara kumbhaẏala-paohara
ṇandaṇu tāhĕ doṇu uppajjaï  $  kekkaẏa taṇaẏa kāĩ vaṇṇijjaï
saẏala-kalā-kalāva-saṃpaṇṇī  $  ṇaṃ paccakkha lacchī avaïṇṇī

ghattā:

tāhĕ saẏamvarĕ miliẏa vara  $  harivāhaṇa-hemappaha-pamuha
      ṇāĩ samudda-mahāsirihĕ  $  thiẏa jalavāhiṇi-pavāha samuha


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 3:


to kareṇu āruhĕvi viṇiggaẏa  $  ṇaṃ paccakkha mahāsiri-devaẏa
pekkhantahã ṇaravara-saṃghāẏahã  $  bhūgoẏara-vijjāhara-rāẏahã
ghitta māla dasasandaṇa-ṇāmahŏ  $  maṇahara-gaïĕ raïĕ ṇaṃ kāmahŏ
tahĩ avasarĕ viruddhu harivāhaṇu  $  dhāiu "lehu" bhaṇantu sa-sāhaṇu
"varu āhaṇahŏ kaṇṇa uddālahŏ  $  raẏaṇaĩ jema tema mahipālahŏ"
suhamaï rahu-sueṇa viṇṇappaï  $  "dhīraü hohi māma ko cappaï
maĩ jiẏantĕ aṇaraṇṇahŏ ṇandaṇĕ"  $  eu bhaṇevi pariṭṭhiu sandaṇĕ
kekkaï dhurahĩ kareppiṇu sārahi  $  tahĩ paẏaṭṭu jahĩ saẏala mahārahi

ghattā:

to vollijjaï dasarahĕṇa  $  "dūraẏara-ṇivāriẏa-raviẏaraĩ
    rahu vāhĕvi tahĩ ṇehi piĕ  $  dhaẏa-chattaĩ jetthu ṇirantaraĩ"


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 4:


taṃ ṇisuṇĕvi pariosiẏa-jaṇaeṃ  $  vāhiu rahavaru pihusiri-taṇaeṃ
teṇa vi sarahĩ parajjiu sāhaṇu  $  bhaggu sa-hemappahu harivāhaṇu
pariṇiẏa kekkaï diṇṇu mahā-varu  $  cavaï aüjjhāpura-paramesaru
"sundari maggu maggu jaṃ ruccaï"  $  suhamaï-suẏaĕ ṇaveppiṇu vuccaï
"diṇṇu deva paĩ maggami jaïẏahũ  $  ṇiẏaẏa-saccu pālijjaï taïẏahũ"
ema cavantaĩ dhaṇa-kaṇa-saṃkulĕ  $  thiẏaĩ ve vi purĕ kaütukamaṅgalĕ
vahu-vāsarĕhĩ aüjjha païṭṭhaĩ  $  saï-vāsava iva rajjĕ vaïṭṭhaĩ
saẏala-kalā-kalāva-saṃpaṇṇā  $  tāma caẏāri putta uppaṇṇā

ghattā:

rāmacandu aparajjiẏahĕ  $  somitti sumittihĕ ekku jaṇu
    bharahu dhurandharu kekkaïhĕ  $  suppahahĕ puttu puṇu sattuhaṇu


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 5:


eẏa caẏāri putta tahŏ rāẏahŏ  $  ṇāĩ mahā-samudda mahi-bhāẏahŏ
ṇāĩ danta givvāṇa-gaïndahŏ  $  ṇāĩ maṇoraha sajjaṇa-vindahŏ
jaṇaü vi mihilā-ṇaẏarĕ païṭṭhaü  $  samaü videhaĕ rajjĕ ṇiviṭṭhaü
tāhã vihi mi vara-vikkama-vīẏaü  $  bhāmaṇḍalu uppaṇṇu sa-sīẏaü
puvva-vaïru saṃbharĕvi a-kheveṃ  $  dāhiṇa seḍhi harĕvi ṇiu deveṃ
tahĩ rahaṇeuracakkavāla-purĕ  $  vahala-dhavala-chuha-paṅkāpaṇḍurĕ
candagaïhĕ candujjala-vaẏaṇahŏ  $  ṇandaṇavaṇa-samīvĕ tahŏ saẏaṇahŏ
ghattiu piṅgaleṇa amarindeṃ  $  pupphavaïhĕ allaviu ṇarindeṃ

ghattā:

tāva rajju jaṇaẏahŏ taṇaü  $  uṭṭhaddhu mahāḍaï-vāsiĕhĩ
    vavvara-savara-pulindaĕhĩ  $  himavanta-viñjha-saṃvāsiĕhĩ


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 6:


veḍhiẏa jaṇaẏa-kaṇaẏa duppecchĕhĩ  $  vavvara-savara-pulindā-mecchĕhĩ
garuẏāsaṅghaĕ vāla-sahāẏahŏ  $  lehu visajjiu dasaraha-rāẏahŏ
tūraĩ devi so vi saṇṇajjhaï  $  rāmu sa-lakkhaṇu tāva virujjhaï
"maĩ jīẏantĕ tāẏa tuhũ callahi  $  haṇami vaïri chuḍu hatthutthallahi"
vuttu ṇarāhiveṇa "tuhũ vālaü  $  rambhā-khambha-gabbha-somālaü
kiha ālaggahi ṇaravara-vindahũ  $  kiha ghaḍa bhañjahi matta-gaïndahũ
kiha riu-rahahã mahārahu coẏahi  $  kiha vara-turaẏa turaṅgahũ ḍhoẏahi"
pabhaṇaï rāmu "tāẏa pallaṭṭahi  $  haũ jĕ pahuccami kāĩ paẏaṭṭahi

ghattā:

kiṃ tamu haṇaï ṇa vālu ravi  $  kiṃ vālu davaggi ṇa ḍahaï vaṇu
   kiṃ kari dalaï ṇa vālu hari  $  kiṃ vālu ṇa ḍaṅkaï uragamaṇu


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 7:


pahu pallaṭṭu paẏaṭṭiu rāhaü  $  dūrāsaṃghiẏa-meccha-mahāhaü
dūsahu so ji aṇṇu puṇu lakkhaṇu  $  ekku pavaṇu aṇṇekku huāsaṇu
viṇṇi mi bhiḍiẏa pulindahŏ sāhaṇĕ  $  rahavara-turaẏa-joha-gaẏa-vāhaṇĕ
dīhara-sarĕhĩ vaïri saṃtāviẏa  $  jaṇaẏa-kaṇaẏa raṇĕ uvveḍhāviẏa
dhāiu samaraṅgaṇĕ tamu rāṇaü  $  vavvara-savara-pulinda-pahāṇaü
teṇa kumārahŏ cūriu rahavaru  $  chiṇṇu chattu dohāiu dhaṇuharu
to rāhavĕṇa laïjjaï vāṇĕhĩ  $  ṇāiṇi-ṇāẏa-kāẏa-parimāṇĕhĩ
sāhaṇu bhaggaü laggu umaggĕhĩ  $  karaẏalehĩ olamviẏa-khaggĕhĩ

ghattā:

dasahĩ turaṅgahĩ ṇīsariu  $  bhillāhiu bhajjĕvi āhavahŏ
    jāṇaï jaṇaẏa-ṇarāhivĕṇa  $  tahĩ kālĕ vi appiẏa rāhavahŏ


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 8:


vavvara-savara-varūhiṇi bhaggī  $  jaṇaẏahŏ jāẏa pihivi āvaggī
ṇāṇā-raẏaṇāharaṇahĩ pujjiẏa  $  vāsueva-valaeva visajjiẏa
sīẏahĕ deha-riddhi pāvantihĕ  $  ekku divasu dappaṇu joẏantihĕ
paḍimā-chalĕṇa mahā-bhaẏa-gāraü  $  ārisa-vesu ṇihāliu ṇāraü
jaṇaẏa-taṇaẏa sahasatti paṇaṭṭhī  $  sīhāgamaṇĕ kuraṅgi va taṭṭhī
"hā hā māĕ" bhaṇantihĩ sahiẏahĩ  $  kalaẏalu kiu sajjhasa-gaha-gahiẏahĩ
amarisa-kuddhuddhāiẏa kiṅkara  $  ukkhaẏa-vara-karavāla-bhaẏaṅkara
milĕvi tehĩ kaha kaha vi ṇa māriu  $  levi addhacandĕhĩ ṇīsāriu

ghattā:

gaü sa-parāhaü devarisi  $  paḍĕ paḍima lihĕvi sīẏahĕ taṇiẏa
    darisāviẏa bhāmaṇḍalahŏ  $  visa-jutti ṇāĩ ṇara-ghāraṇiẏa


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 9:


diṭṭha jaṃ jĕ paḍĕ paḍima kumāreṃ  $  pañcahĩ sarahĩ viddhu ṇaṃ māreṃ
susiẏa-vaẏaṇu ghummaïẏa-ṇiḍālaü  $  valiẏa-aṅgu moḍiẏa-bhuva-ḍālaü
vaddha-kesu pakkhoḍiẏa-vacchaü  $  darisāviẏa-dasa-kāmāvatthaü
cinta paḍhama-thāṇantarĕ laggaï  $  vīẏaĕ piẏa-muha-daṃsaṇu maggaï
taïẏaĕ sasaï dīha-ṇīsāseṃ  $  kaṇaï caütthaĕ jara-viṇṇāseṃ
pañcamĕ ḍāheṃ aṅgu ṇa muccaï  $  chaṭṭhaĕ muhahŏ ṇa kāi mi ruccaï
sattamĕ thāṇĕ ṇa gāsu laïjjaï  $  aṭṭhamĕ gamaṇummāĕhĩ bhijjaï
ṇavamĕ pāṇa-saṃdehahŏ ḍhukkaï  $  dasamaĕ maraï ṇa kema vi cukkaï

ghattā:

kahiu ṇarindahŏ kiṅkarĕhĩ  $  "pahu dukkaru jīvaï puttu taü
    kāhĕ vi kaṇṇahĕ kāraṇĕṇa  $  so dasamī kāmāvattha gaü


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 10:


ṇāga-ṇarāmara-kula-kaliẏāraü  $  candagaïĕ paḍipucchiu ṇāraü
"kahi kahŏ taṇiẏa kaṇṇa kahĩ diṭṭhī  $  jā mahu puttahŏ hiẏaĕ païṭṭhī"
kahaï mahārisi "mihilā-rāṇaü  $  candakeu-ṇāmeṇa pahāṇaü
tahŏ suu jaṇaü tetthu maĩ diṭṭhaü  $  kaṇṇā-raẏaṇu tiloẏa-variṭṭhaü
taṃ jaï hoi kumārahŏ āẏahŏ  $  to siẏa haraï purandara-rāẏahŏ"
taṃ ṇisuṇĕvi vijjāhara-ṇāheṃ  $  pesiu cavalaveu asagāheṃ
"jāhi videhā-daïu harevaü  $  maĩ vivāha-saṃvandhu karevaü"
gaü so candagaïhĕ muhu joĕvi  $  mandura ḍhukku turaṅgamu hoĕvi
koḍḍeṃ caḍiu ṇarāhiu jāvĕhĩ  $  dāhiṇa seḍhi parāiu tāvĕhĩ
mihilā-ṇāhu mueppiṇu jiṇa-harĕ  $  cavalaveu païsaï purĕ maṇaharĕ

ghattā:

"āṇiu jaṇaẏa-ṇarāhivaï"  $  ṇiẏa-ṇāhahŏ akkhiu sa-rahasĕṇa
      vandaṇahattiĕ so vi gaü  $  sahũ putteṃ viraha-paravvasĕṇa


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 11:


vijjāhara-ṇara-ṇaẏaṇāṇandĕhĩ  $  kiu saṃbhāsaṇu vihi mi ṇarindĕhĩ
pabhaṇaï candagamaṇu tosiẏa-maṇu  $  "viṇṇi vi kiṇṇa karahũ saẏaṇattaṇu
duhiẏa tuhārī puttu mahāraü  $  hou vivāhu maṇoraha-gāraü"
amarisu ṇavara pavaddhiu jaṇaẏahŏ  $  "diṇṇa kaṇṇa maĩ dasaraha-taṇaẏahŏ
rāmahŏ jaẏasiri-rāmāsattahŏ  $  savara-varūhiṇi-cūriẏa-gattahŏ
tahĩ avasarĕ vaddhiẏa-ahimāṇeṃ  $  vuttu ṇarindu candapatthāṇeṃ
"kahĩ vijjāharu kahĩ bhūgoẏaru  $  gaẏa-masaẏahũ vaḍḍāraü antaru
māṇusa-khettu jĕ tāma kaṇiṭṭhaü  $  jīviu tahĩ kahĩ taṇaü visiṭṭhaü"

ghattā:

bhaṇaï ṇarāhiu "kettiĕṇa  $  jagĕ māṇusa-khettu jĕ aggalaü
    jasu pāsiu titthaṅkarĕhĩ  $  siddhattaṇu laddhaü kevalaü"


_______________________________________________________________

START
PAUMACARIU, Kaṇḍa II, Saṃdhi 21, Kaḍavaka 12:


taṃ ṇisuṇĕvi bhāmaṇḍala-vappeṃ  $  vuccaï vijjā-vala-māhappeṃ
"paguṇa-guṇaĩ aï-dujjaẏa-bhāvaĩ  $  purĕ acchanti etthu ve cāvaĩ
vajjāvatta-samuddāvattaĩ  $  jakkhārakkhiẏa-rakkhiẏa-gattaĩ
kiṃ bhāmaṇḍaleṇa kiṃ rāmeṃ  $  tāĩ caḍāvaï jo āẏāmeṃ
pariṇaü so jjĕ kaṇṇa ĕu pabhaṇiu"  $  taṃ ji pamāṇu karĕvi pahu bhaṇiẏaü
gaẏa sa-sarāsaṇa mihilā-puravaru  $  vaddha mañca āḍhattu saẏamvaru
miliẏa ṇarāhiva je jagĕ jāṇiẏa  $  saẏala vi dhaṇu-paẏāva-avamāṇiẏa
ko vi ṇāhĩ jo tāĩ caḍāvaï  $  jakkha-sahāsahũ muhu darisāvaï

ghattā:

jāma ṇa guṇahĩ caḍantāĩ  $  ahijāẏaĩ kaü suha-daṃsaṇaĩ
    avaseṃ jaṇahŏ aṇiṭṭhāĩ  $  kukalattaĩ jema sarāsaṇaĩ


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 13:


jaṃ ṇaravaï asesa avamāṇiẏa  $  dasaraha-taṇaẏa caẏāri vi āṇiẏa
hari-valaeva paḍhukkiẏa tettahĕ  $  sīẏa-saẏamvara-maṇḍaü jettahĕ
dūra-ṇivāriẏa-ṇaravara-lakkhĕhĩ  $  dhaṇuharāĩ allaviẏaĩ jakkhĕhĩ
"appaṇa-appaṇāĩ su-pamāṇaĩ  $  ṇivvāḍevi lehu vara-cāvaĩ"
laïẏaĩ sāẏara-vajjāvattaĩ  $  gāmahaṇā iva guṇĕhĩ caḍantaĩ
melliu kusuma-vāsu sura-sattheṃ  $  pariṇiẏa jaṇaẏa-taṇaẏa kākuttheṃ
je je miliẏa saẏamvarĕ rāṇā  $  ṇiẏa-ṇiẏa-ṇaẏarahŏ gaẏa viddāṇā
divasu vāru ṇakkhattu gaṇeppiṇu  $  laggu joggu gaha-dutthu ṇieppiṇu

ghattā:

joisiĕhĩ āesu kiu  $  "jaü lakkhaṇa-rāmahũ sa-rahasahũ
    āẏahĕ kaṇṇahĕ kāraṇĕṇa  $  hosaï viṇāsu vahu-rakkhasahũ"


_______________________________________________________________


START
PAUMACARIU, Kaṇḍa II, Saṃdhi 21, Kaḍavaka 14:


sasivaddhaṇeṇa sasi-vaẏaṇiẏaü  $  kuvalaẏa-dala-dīhara-ṇaẏaṇiẏaü
kala-koila-vīṇā-vāṇiẏaü  $  aṭṭhāraha kaṇṇaü āṇiẏaü
dasa lahu-bhāẏarahũ samappiẏaü  $  lakkhaṇahŏ aṭṭha parikappiẏaü
doṇeṇa visallā-sundariẏa  $  kaṇhahŏ cintaviẏa maṇohariẏa
vaïdehi aüjjhā-ṇaẏari ṇiẏa  $  dasarahĕṇa mahocchava-soha kiẏa
raha-tikka-caükkahĩ caccarahĩ  $  kuṅkuma-kappūra-pavara-varahĩ
candana-chaḍoha-dijjantaĕhĩ  $  gāẏaṇa-gīẏahĩ gijjantaĕhĩ
maṇimaïẏaü raïẏaü dehaliu  $  mottiẏa-kaṇaĕhĩ raṅgāvaliu
sovaṇṇa-daṇḍa-maṇi-toraṇaĩ  $  vaddhaĩ suravara-maṇa-coraṇaĩ


ghattā:

sīẏa-valaĩ païsāriẏaĩ  $  jaṇĕ jaẏa-jaẏa-kārijjantāĩ
      thiẏaĩ aüjjhahĕ avicalaĩ  $  raï-sokkha sa ẏaṃ bhu ñjantāĩ


----------  [22. vāvīsamo saṃdhi]  ----------


kosalaṇandaṇĕṇa  $  sa-kalatteṃ ṇiẏa-gharu āeṃ
āsāḍhaṭṭhamihĩ  $  kiu ṇhavaṇu jiṇindahŏ rāeṃ


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 1:


sura-samara-sahāsĕhĩ dummaheṇa  $  kiu ṇhavaṇu jiṇindahŏ dasaraheṇa
paṭṭhaviẏaĩ jiṇa-taṇu-dhovaẏāĩ  $  devihĩ divvaĩ gandhovaẏāĩ
suppahahĕ ṇavara kañcui ṇa pattu  $  pahu pabhaṇaï rahasucchaliẏa-gattu
"kahĕ kāĩ ṇiẏamviṇi maṇĕ visaṇṇa  $  cira-cittiẏa bhitti va thiẏa vivaṇṇa"
paṇaveppiṇu vuccaï suppahāĕ  $  "kira kāĩ mahu ttaṇiẏaĕ kahāĕ
jaï haũ jĕ pāṇavallahiẏa deva  $  to gandha-salilu pāvaï ṇa kema"
tahĩ avasarĕ kañcui ḍhukku pāsu  $  chaṇa-sasi va ṇirantara-dhavaliẏāsu
gaẏa-dantu aẏaṃgamu (?) daṇḍa-pāṇi  $  aṇiẏacchiẏa-pahu pakkhaliẏa-vāṇi

ghattā:

garahiu dasarahĕṇa  $  "paĩ kañcui kāĩ cirāviu
    jalu jiṇa-vaẏaṇu jiha  $  suppahahĕ davatti ṇa pāviu"


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 2:


paṇaveppiṇu teṇa vi vuttu ema  $  "gaẏa diẏahā jovvaṇu lhasiu deva
paḍhamāusu jara dhavalanti āẏa  $  puṇu asaï va sīsa-valagga jāẏa
gaï tuṭṭiẏa vihaḍiẏa sandhi-vandha  $  ṇa suṇanti kaṇṇa loẏaṇa ṇirandha
siru kampaï muhĕ pakkhalaï vāẏa  $  gaẏa danta sarīrahŏ ṇaṭṭha chāẏa
parigaliu ruhiru thiu ṇavara cammu  $  mahu etthu jĕ huu ṇaṃ avaru jammu
giri-ṇaï-pavāha ṇa vahanti pāẏa  $  gandhovaü pāvaü kema rāẏa"
vaẏaṇeṇa teṇa kiu pahu-viẏappu  $  gaü parama-visāẏahŏ rāma-vappu
"saccaü calu jīviu kavaṇu sokkhu  $  taṃ kijjaï sijjhaï jeṇa mokkhu
ghattā:

suhu mahu-vindu-samu  $  duhu meru-sarisu paviẏambhaï
    vari taṃ kammu kiu  $  jaṃ paü ajarāmaru labbhaï


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 3:


kaṃ divasu vi hosaï ārisāhũ  $  kañcui-avattha amhārisāhũ
ko haũ kā mahi kahŏ taṇaü davvu  $  siṃhāsaṇu chattaĩ athiru savvu
jovvaṇu sarīru jīviu dhigatthu  $  saṃsāru asāru aṇatthu atthu
visu visaẏa vandhu diḍha-vandhaṇāĩ  $  ghara-dāraĩ parihava-kāraṇāĩ
suẏa sattu viḍhattaü avaharanti  $  jara-maraṇahã kiṅkara kiṃ karanti
jīvāu vāu haẏa haẏa varāẏa  $  sandaṇa sandaṇa gaẏa gaẏa jĕ ṇāẏa
taṇu taṇu jĕ khaṇaddheṃ khaẏahŏ jāi  $  dhaṇu dhaṇu ji guṇeṇa vi vaṅku thāi
duhiẏā vi duhiẏa māẏā vi māẏa  $  sama-bhāu lenti kira teṇa bhāẏa

ghattā:

āẏaĩ avaraï mi  $  savvaĩ rāhavahŏ samappĕvi
    appuṇu taü karami"  $  thiu dasarahu ema viẏappĕvi


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 4:


tahĩ avasarĕ āiu savaṇa-saṅghu  $  para-samaẏasamīraṇa-giri-alaṅghu
dummahamaha-vammaha-mahaṇa-sīlu  $  bhaẏa-bhaṅgura-bhuaṇuddharaṇa-līlu
ahi-visama-visaẏa-visa-veẏa-samaṇu  $  khama-dama-ṇiseṇi-kiẏa-mokkha-gamaṇu
tavasiri-vararāmāliṅgiẏaṅgu  $  kali-kalusa-salila-sosaṇa-paẏaṅgu
titthaṅkara-caraṇamvuruha-bhamaru  $  kiẏa-moha-mahāsura-ṇaẏara-ḍamaru
tahĩ saccabhūi ṇāmeṇa sāhu  $  jāṇiẏa-saṃsāra-samudda-thāhu
magahāhiu visaẏa-viratta-dehu  $  avahatthiẏa-putta-kalatta-ṇehu
givvāṇa-mahāgiri dhīrimāĕ  $  raẏaṇāẏara-guru gambhīrimāĕ

ghattā:

risi-saṅghāhivaï  $  so āu aüjjha bhaḍāraü
    "sivapuri-gamaṇu kari"  $  dasarahahŏ ṇāĩ hakkāraü


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 5:

paḍivaṇṇaĕ tahĩ tettaḍaĕ kālĕ  $  to purĕ rahaṇeuracakkavālĕ
bhāmaṇḍalu maṇḍalu pariharantu  $  acchaï risi siddhi va saṃbharantu
vaïdehi-viraha-veẏaṇa sahantu  $  dasa kāmāvatthaü dakkhavantu
paḍihanti ṇa vijjāhara-tiẏāu  $  ṇaü khāṇa-pāṇa-bhoẏaṇa-kiẏāu
ṇa jaladda ṇa candaṇa kamala-sejja  $  ḍhukkanti janti aṇṇoṇṇa vejja
vāhijjaï viraheṃ dūsaheṇa  $  ṇaü phiṭṭaï keṇa vi osaheṇa
ṇīsāsu mueppiṇu dīhu dīhu  $  puṇaravi thiu thakkĕvi jema sīhu
"bhūgoẏari bhuñjami maṇḍa levi"  $  ṇīsariu sa-sāhaṇu saṇṇahevi

ghattā:

pattu viẏaḍḍha-puru  $  taṃ ṇiĕvi jāu jāīsaru
    "aṇṇahĩ bhava-gahaṇĕ  $  haũ hontu etthu rajjesaru"


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 6:


mucchāviu taṃ pekkhĕvi paesu  $  saṃbharĕvi bhavantaru ṇiravasesu
sabbhāveṃ pabhaṇiu teṇa tāu  $  "kuṇḍalamaṇḍiu ṇāmeṇa rāu
haũ hontu etthu akhaliẏa-maraṭṭu  $  piṅgalu ṇāmeṇa kuvera-bhaṭṭu
sasikeu-duhiẏa avaharĕvi āu  $  parivasaï kuḍīraĕ kira varāu
uddāliu maĩ tahŏ taṃ kalattu  $  sŏ vi marĕvi surattaṇu kahi mi pattu
muu haü mi videhahĕ dehĕ āu  $  ṇiu deveṃ jāṇaï-jamala-jāu
vaṇĕ ghattiu kaṇṭeṇa vi ṇa bhiṇṇu  $  pupphavaïhĕ paĩ sāẏarĕṇa diṇṇu

ghattā:

vaddhiu tumha gharĕ  $  jaṇu saẏalu vi ĕu pariẏāṇaï
    jaṇaü jaṇeru mahu  $  māẏari videha sasa jāṇaï"


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 7:


vittantu kaheppiṇu ṇiravasesu  $  gaü vandaṇahattiĕ taṃ paesu
jahĩ vasaï mahārisi saccabhūi  $  jahĩ jiṇavara-ṇhavaṇa-mahāvibhūi
vaïragga-kālu jahĩ dasarahāsu  $  jahĩ sīẏa-rāma-lakkhaṇa-vilāsu
sattuhaṇa-bharaha jahĩ miliẏa ve vi  $  gaü tahĩ bhāmaṇḍalu jaṇaṇu levi
jiṇu vandiu mokkha-valagga-jaṅghu  $  puṇu guru-parivāḍiĕ savaṇa-saṅghu
puṇu kiu saṃbhāsaṇu samaü tehĩ  $  sattuhaṇa-bharaha-vala-lakkhaṇehĩ
jāṇāviu sīẏahĕ bhāi jema  $  jiha hari-vala-sālā sāvaleva
suu parama-dhammu suha-bhāẏaṇeṇa  $  tavacaraṇu laẏaü candāẏaṇeṇa

ghattā:

dasarahu aṇṇa-diṇĕ  $  kira rāmahŏ rajju samappaï
    kekkaẏa tāva maṇĕ  $  uṇhālaĕ dharaṇi va tappaï


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 8:


ṇarindassa soūṇa pavvajja-ẏajjaṃ  $  sa-rāmāhirāmassa rāmassa rajjaṃ
sasā doṇarāẏassa bhaggāṇurāẏā  $  tulākoḍi-kantī-laẏāliddha-pāẏā
sa-pālamva-kañcī-pahā-bhiṇṇa-gujjhā  $  thaṇuttuṅga-bhāreṇa jā ṇiṇṇa-majjhā
ṇavāsoẏa-vacchacchaẏāchāẏa-pāṇī  $  varālāviṇī-koilālāva-vāṇī
mahā-morapicchoha-saṃkāsa-kesā  $  aṇaṅgassa bhallī va pacchaṇṇa-vesā
gaẏā kekkaẏā jattha atthāṇa-maggo  $  ṇarindo surindo va pīḍhaṃ valaggo
varo maggio "ṇāha so esa kālo  $  mahaṃ ṇandaṇo ṭhāu rajjāṇupālo"
"pie hou evaṃ" tao sāvalevo  $  samāẏārio lakkhaṇo rāmaevo

ghattā:

"jaï tuhũ puttu mahu  $  to ettiu pesaṇu kijjaï
    chattaĩ vaïsaṇaü  $  vasumaï bharahahŏ appijjaï


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 9:


ahavaï bharahu vi āsaṇṇa-bhavvu  $  so cintaï athiru asāru savvu
gharu pariẏaṇu jīviu sarīru vittu  $  acchaï tavacaraṇa-ṇihitta-cittu
paĩ muĕvi tāsu jaï diṇṇu rajju  $  to lakkhaṇu lakkhaĩ haṇaï ajju
ṇa vi haũ ṇa vi bharahu ṇa kekkaẏā vi  $  sattuhaṇu kumāru ṇa suppahā vi"
taṃ ṇisuṇĕvi papphulliẏa-muheṇa  $  vollijjaï dasaraha-taṇuruheṇa
"puttahŏ puttattaṇu ettiuṃ jĕ  $  jaṃ kulu ṇa caḍāvaï vasaṇa-puñjĕ
jaṃ ṇiẏa-jaṇaṇahŏ āṇā-viheu  $  jaṃ karaï vivakkhahŏ pāṇa-cheu
kiṃ putteṃ puṇu paẏapūraṇeṇa  $  guṇa-hīṇeṃ hiẏaẏa-visūraṇeṇa

ghattā:

lakkhaṇu ṇa vi haṇaï  $  tavu bhāvahŏ saccu paẏāsahŏ
    bhuñjaü bharahu mahi  $  haũ jāmi tāẏa vaṇa-vāsahŏ


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 10:


hakkāriu bharahu ṇaresareṇa  $  puṇu vuccaï ṇeha-mahābhareṇa
"taü chattaĩ taü vaïsaṇaü rajju  $  sāhevaü maĩ appaṇaü kajju"
taṃ vaẏaṇu suṇĕvi dummiẏa-maṇeṇa  $  dhikkāriu kekkaẏa-ṇandaṇeṇa
"tuhũ tāẏa dhigatthu dhigatthu rajju  $  māẏari dhigatthu sirĕ paḍaü vajju
ṇaü jāṇahũ mahilahã ko sahāu  $  jovvaṇa-maeṇa ṇa gaṇanti pāu
ṇaü vujjhahi tuhu mi mahā-maẏandhu  $  kiṃ rāmu muĕvi mahu paṭṭa-vandhu
sappurisa vi cañcala-citta honti  $  maṇĕ juttājuttu ṇa cintavanti
māṇikku muĕvi ko lei kaccu  $  kāmandhahŏ kira kahĩ taṇaü saccu

ghattā:

acchahũ puṇu vi gharĕ  $  sattuhaṇu rāmu haũ lakkhaṇu
    aliu ma hohi tuhũ  $  mahi bhuñjĕ bhaḍārā appuṇu"


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 11:


suẏa-vaẏaṇa-viramĕ dasasandaṇeṇa  $  vuccaï aṇaraṇṇahŏ ṇandaṇeṇa
"kekkaẏahĕ rajju rāmahŏ pavāsu  $  pavvajja majjhu eu jagĕ pagāsu
tuhũ pālĕ gharāsaü parama-rammu  $  ṇaü āẏahŏ pāsiu ko vi dhammu
dijjaï jaïvarahũ mahappahāṇu  $  sua-bhesaha-abhaẏāhāra-dāṇu
rakkhijjaï sīlu kusīla-ṇāsu  $  kijjaï jiṇa-pujja mahovavāsu
jiṇa-vandaṇa vārāpekkha-karaṇu  $  sallehaṇa-kālu samāhi-maraṇu
ehu savvahũ dhammahũ parama-dhammu  $  jo pālaï tahŏ sura-maṇuẏa-jammu"
taṃ vaẏaṇu suṇevi saïttaṇeṇa  $  vuccaï suhamaï-dohittaeṇa

ghattā:

"jaï ghara-vāsĕ suhu  $  euṃ jĕ tāẏa paḍivajjahi
    to tiṇa-samu gaṇĕvi  $  kajjeṇa keṇa pavvajjahi"


_______________________________________________________________


START
PAUMACARIU, Kaṇḍa II, Saṃdhi 22, Kaḍavaka 12:


to kheḍu muĕvi dasarahĕṇa vuttu  $  "jaï saccaü tuhũ mahu taṇaü puttu
to kiṃ pavvajjahĕ karahi vigghu  $  kulavaṃsa-dhurandharu hohi sigghu
kekkaẏahĕ saccu jaṃ diṇṇu āsi  $  taṃ ṇiriṇu karahi guṇa-raẏaṇa-rāsi"
to kosala-duhiẏā-dullaheṇa  $  vollijjaï sīẏā-vallaheṇa
"guṇu kevalu vasuhaĕ bhuttiẏāĕ  $  kiṃ khaṇĕ khaṇĕ utta-paüttiẏāĕ
pālijjaü tāẏahŏ taṇiẏa vāẏa  $  laï mahu uvaroheṃ pihivi bhāẏa"
to ema bhaṇanteṃ rāhaveṇa  $  ṇivvūḍhāṇeẏa-mahāhaveṇa
khīrovamahaṇṇava-ṇimmaleṇa  $  givvāṇa-mahāgiri-avicaleṇa

ghattā:

pekkhantahŏ jaṇahŏ  $  surakari-kara-pavara-pacaṇḍĕhĩ
    paṭṭu ṇivaddhu sirĕ  $  rahu-suĕṇa sa ẏaṃ bhu va-daṇḍĕhĩ


----------  [23. tevīsamo saṃdhi]  ----------


tahĩ muṇi-suvvaẏa-titthĕ  $  vuhaẏaṇa-kaṇṇa-rasāẏaṇu
rāvaṇa-rāmahũ jujjhu  $  taṃ ṇisuṇahu rāmāẏaṇu


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 1:


ṇamiūṇa bhaḍāraü risaha-jiṇu  $  puṇu kavvahŏ uppari karami maṇu
jagĕ loẏahũ suẏaṇahũ paṇḍiẏahũ  $  saddattha-sattha-paricaḍḍiẏahũ
kiṃ cittaĩ geṇhĕvi sakkiẏaĩ  $  vāseṇa vi jāĩ ṇa rañjiẏaĩ
to kavaṇu gahaṇu amhārisĕhĩ  $  vāẏaraṇa-vihūṇĕhĩ ārisĕhĩ
kaï atthi aṇeẏa bheẏa-bhariẏa  $  je suẏaṇa-sahāsĕhĩ āẏariẏa
cakkalaĕhĩ kulaĕhĩ khandhaĕhĩ  $  pavaṇuddhua-rāsāluddhaĕhĩ
mañjariẏa-vilāsiṇi-ṇakkuḍĕhĩ  $  suha-chandĕhĩ saddĕhĩ khaḍahaḍĕhĩ
haũ kiṃ pi ṇa jāṇami mukkhu maṇĕ  $  ṇiẏa vuddhi paẏāsami to vi jaṇĕ
jaṃ saẏalĕ vi tihuvaṇĕ vitthariu  $  ārambhiu puṇu rāhavacariu

ghattā:

bharahahŏ vaddhaĕ paṭṭĕ  $  to ṇivvūḍha-mahāhaü
      paṭṭaṇu ujjha muevi  $  gaü vaṇa-vāsahŏ rāhaü


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 2:


jaṃ parivaddhu paṭṭu parioseṃ  $  jaẏa-maṅgala-jaẏa-tūra-ṇighoseṃ
dasaraha-caraṇa-juẏalu jaẏakārĕvi  $  dāiẏa-maccharu maṇĕ avahārĕvi
sampaẏa riddhi viddhi avagaṇṇĕvi  $  tāẏahŏ taṇaü saccu parimaṇṇĕvi
ṇiggaü valu valu ṇāĩ hareppiṇu  $  lakkhaṇo vi lakkhaṇaĩ laeppiṇu
saṃcallehĩ tehĩ viddāṇaü  $  ṭhiu heṭṭhāmuhu dasarahu rāṇaü
hiẏavaĕ ṇāĩ tisūleṃ salliu  $  "rāhaü kiha vaṇa-vāsahŏ ghalliu
dhigadhigatthu" jaṇaeṇa pavolliu  $  "laṅghiu kula-kamu vi sumahallaü
ahavaï jaï maĩ saccu ṇa pāliu  $  to ṇiẏa-ṇāmu gottu maĩ maïliu
vari gaü rāmu ṇa saccu viṇāsiu  $  saccu mahantaü savvahŏ pāsiu
sacceṃ amvarĕ tavaï divāẏaru  $  sacceṃ samaü ṇa cukkaï sāẏaru
sacceṃ vāu vāi mahi paccaï  $  sacceṃ osahi khaẏahŏ ṇa vaccaï

ghattā:

jo ṇa vi pālaï saccu  $  muhĕ dāḍhiẏaü vahantaü
      ṇivaḍaï ṇaraẏa-samuddĕ  $  vasu jĕma aliu cavantaü


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 3:


cintāvaṇṇu ṇarāhiu jāvĕhĩ  $  valu ṇiẏa-ṇilaü parāiu tāvĕhĩ
dummaṇu entu ṇihāliu māẏaĕ  $  puṇu ṇihasevi vuttu piẏa-vāẏaĕ
"divĕ divĕ caḍahi turaṅgama-ṇāĕhĩ  $  ajju kāĩ aṇuvāhaṇu pāĕhĩ
divĕ divĕ vandiṇa-vindĕhĩ thuvvahi  $  ajju kāĩ thuvvantu ṇa suvvahi
divĕ divĕ dhuvvahi camara-sahāsĕhĩ  $  ajju kāĩ taü ko vi ṇa pāsĕhĩ
divĕ divĕ loẏahĩ vuccahi rāṇaü  $  ajju kāĩ dīsahi viddāṇaü"
taṃ ṇisuṇevi valeṇa pajampiu  $  "bharahahŏ saẏalu vi rajju samappiu
jāmi māĕ diḍha hiẏavaĕ hojjahi  $  jaṃ dummiẏa taṃ savvu khamejjahi"

ghattā:

jeṃ āucchiẏa māẏa  $  "hā hā putta" bhaṇantī
    aparāiẏa mahaevi  $  mahiẏalĕ paḍiẏa ruẏantī


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 4:


rāmeṃ jaṇaṇi jaṃ jĕ āucchiẏa  $  ṇiru ṇicceẏaṇa takkhaṇĕ mucchiẏa
lañjiẏāhĩ "hā māĕ" bhaṇantihĩ  $  hariẏandaṇĕṇa sitta rovantihĩ
camarukkhevĕhĩ kiẏa paḍivāẏaṇa  $  dukkhu dukkhu puṇu jāẏa sa-ceẏaṇa
aṅgu valanti samuṭṭhiẏa rāṇī  $  sappi va daṇḍāhaẏa viddāṇī
ṇīlakkhaṇa ṇīrāmummāhiẏa  $  puṇu vi sadukkhaü melliẏa dhāhiẏa
"hā hā kāĩ vuttu paĩ halahara  $  dasaraha-vaṃsa-dīva jaga-sundara
paĩ viṇu ko pallaṅkĕ suvesaï  $  paĩ viṇu ko atthāṇĕ vaīsaï
paĩ viṇu ko haẏa-gaẏahũ caḍesaï  $  paĩ viṇu ko jhinduĕṇa ramesaï
paĩ viṇu rāẏalacchi ko māṇaï  $  paĩ viṇu ko tamvolu samāṇaï
paĩ viṇu ko para-valu bhañjesaï  $  paĩ viṇu ko maĩ sāhāresaï"

ghattā:

taṃ kūvāru suṇevi  $  anteuru muha-vuṇṇaü
      lakkhaṇa-rāma-vioeṃ  $  dhāha muevi paruṇṇaü


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 5:

tā etthantarĕ asura-vimaddeṃ  $  dhīriẏa ṇiẏa-jaṇeri valahaddeṃ
"dhīriẏa hohi māĕ kiṃ rovahi  $  luhi loẏaṇa appāṇu ma soẏahi
jiha ravi-kiraṇĕhĩ sasi ṇa pahāvaï  $  tiha maĩ honteṃ bharahu ṇa bhāvaï
teṃ kajjeṃ vaṇa-vāsĕ vasevaü  $  tāẏahŏ taṇaü saccu pālevaü
dāhiṇa-desĕ kareviṇu thatti  $  tumhahã pāsĕ ei somitti
ema bhaṇeppiṇu caliu turantaü  $  saẏalu vi pariẏaṇu āucchantaü
dhavala-kasaṇa-ṇīluppala-sāmĕhĩ  $  gharu muccantaü lakkhaṇa-rāmĕhĩ
soha ṇa dei ṇa cittahŏ bhāvaï  $  ṇahu ṇiccandāiccaü ṇāvaï
ṇaṃ kiẏa-uddha-hatthu dhāhāvaï  $  valahŏ kalatta-hāṇi ṇaṃ dāvaï
bharaha-ṇarindahŏ ṇaṃ jāṇāvaï  $  "hari-vala janta ṇivārahi ṇaravaï"
puṇu pāāra-bhuẏaü pasareppiṇu  $  ṇāĩ ṇivāraï āliṅgeppiṇu

ghattā:

cāva-silīmuha-hattha  $  ve vi samuṇṇaẏa-māṇā
      tahŏ mandirahŏ ruẏantahŏ  $  ṇāĩ viṇiggaẏa pāṇā


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 6:


to etthantarĕ ṇaẏaṇāṇandeṃ  $  saṃcallanteṃ rāhavacandeṃ
sīẏāevihĕ vaẏaṇu ṇihāliu  $  ṇaṃ citteṇa cittu saṃcāliu
ṇiẏa-mandirahŏ viṇiggaẏa jāṇaï  $  ṇaṃ himavantahŏ gaṅga mahā-ṇaï
ṇaṃ chandahŏ ṇiggaẏa gāẏattī  $  ṇaṃ saddahŏ ṇīsariẏa vihattī
ṇāĩ kitti sappurisa-vimukkī  $  ṇāĩ rambha ṇiẏa-thāṇahŏ cukkī
sulaliẏa-calaṇa-juẏala-malhantī  $  ṇaṃ gaẏa-ghaḍa bhaḍa-thaḍa vihaḍantī
ṇeura-hāra-ḍora-guppantī  $  vahu-tamvola-paṅkĕ khuppantī
heṭṭhā-muha kama-kamalu ṇiẏacchĕvi  $  avarāiẏa-sumitti āucchĕvi

ghattā:

ṇiggaẏa sīẏāevi  $  siẏa haranti ṇiẏa-bhavaṇahŏ
    rāmahŏ dukkhuppatti  $  asaṇi ṇāĩ dahavaẏaṇahŏ


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 7:


rāẏa-vāru valu voliu jāvĕhĩ  $  lakkhaṇu maṇĕ ārosiu tāvĕhĩ
uṭṭhiu dhagadhagantu jasa-luddhaü  $  ṇāĩ ghieṇa sittu dhūmaddhaü
ṇāĩ maïndu mahā-ghaṇa-gajjiĕ  $  tiha somitti kuviu gamĕ sajjiĕ
"keṃ dharaṇinda-phaṇā-maṇi toḍiu  $  keṃ sura-kulisa-daṇḍu bhuĕ moḍiu
keṃ palaẏāṇalĕ appaü ḍhoiu  $  keṃ āruṭṭhaü saṇi avaloiu
keṃ raẏaṇāẏaru sosĕvi sakkiu  $  keṃ āiccahŏ teu kalaṅkiu
keṃ mahi-maṇḍalu vāhahĩ ṭāliu  $  keṃ taïlokka-cakku saṃcāliu
keṃ jiu kālu kiẏantu mahāhavĕ  $  ko pahu aṇṇu jiẏantaĕ rāhavĕ

ghattā:

ahavaï kiṃ vahueṇa  $  bharahu dhareppiṇu ajju
    rāmahŏ ṇīsāvaṇṇu  $  demi sahattheṃ rajju"


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 8:


to phuranta-rattanta-loẏaṇo  $  kali-kiẏanta-kālo vva bhīsaṇo
duṇṇivāru duvvāra-vāraṇo  $  suu cavantu jaṃ ema lakkhaṇo
bhaṇaï rāmu taïlokka-sundaro  $  "paĩ viruddhĕ kiṃ ko vi duddharo
jasu paḍanti giri siṃha-ṇāĕṇaṃ  $  kavaṇu gahaṇu to bharaha-rāĕṇaṃ
kavaṇu cojju jaṃ divi divāẏare  $  amiu candĕ jala-ṇivahu sāẏare
sokkhu mokkhĕ daẏa-dhammu jiṇavare  $  visu bhuẏaṅgĕ vara līla gaẏavare
dhaṇaĕ riddhi sohaggu vammahe  $  gaï marālĕ jaẏa-lacchi mahumahe
paürusaṃ ca paĩ kuviĕ lakkhaṇe"  $  bhaṇĕvi ema karĕ dhariu takkhaṇe

ghattā:

"rajjeṃ kijjaï kāĩ  $  tāẏahŏ sacca-viṇāseṃ
    solaha varisaĩ jāma  $  ve vi  vasahũ vaṇa-vāseṃ"


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 9:


eha volla ṇimmāiẏa jāvĕhĩ  $  ḍhukku bhāṇu atthavaṇahŏ tāvĕhĩ
jāẏa sañjha āratta padīsiẏa  $  ṇaṃ gaẏa-ghaḍa sindūra-vihūsiẏa
sūra-maṃsa-ruhirāvali-cacciẏa  $  ṇisiẏari vva āṇandu paṇacciẏa
galiẏa sañjha puṇu raẏaṇi parāiẏa  $  jagu gilei ṇaṃ suttu mahāiẏa
kahi mi divva dīvaẏa-saẏa vohiẏa  $  phaṇi-maṇi vva pajalanta su-sohiẏa
titthu kālĕ ṇiru ṇiccaṃ duggamĕ  $  ṇīsaranti raẏaṇihĕ canduggamĕ
vāsueva-valaeva mahavvala  $  sāhammiẏa sāhammiẏa-vacchala
raṇa-bhara-ṇivvāhaṇa ṇivvāhaṇa  $  ṇiggaẏa ṇīsāhaṇa ṇīsāhaṇa
vigaẏapaoli pavolĕvi khāiẏa  $  siddhakūḍu jiṇa-bhavaṇu parāiẏa
jaṃ pāẏāra-vāra-vipphuriẏaü  $  potthāsittha-gandha-vitthariẏaü
gaṅga-taraṅgahã raṅga-samujjalu  $  himaïri-kunda-canda-jasa-ṇimmalu

ghattā:

tahŏ bhavaṇahŏ pāsehĩ  $  viviha mahā-duma diṭṭhā
      ṇaṃ saṃsāra-bhaeṇa  $  jiṇavara-saraṇĕ païṭṭhā


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 10:


taṃ ṇiĕvi bhuvaṇu bhuvaṇesarahŏ  $  puṇu kiu paṇivāu jiṇesarahŏ
"jaẏa gaẏa-bhaẏa rāẏa-rosa-vilaẏa  $  jaẏa maẏaṇa-mahaṇa tihuvaṇa-tilaẏa
jaẏa khama-dama-tava-vaẏa-ṇiẏama-karaṇa  $  jaẏa kali-mala-koha-kasāẏa-haraṇa
jaẏa kāma-koha-ari-dappa-dalaṇa  $  jaẏa jāi-jarā-maraṇatti-haraṇa
jaẏa jaẏa tava-sūra tiloẏa-hiẏa  $  jaẏa maṇa-vicitta-aruṇeṃ sahiẏa
jaẏa dhamma-mahāraha-vīḍhĕ ṭhiẏa  $  jaẏa siddhi-varaṅgaṇa-raṇṇa-piẏa
jaẏa saṃjama-giri-siharuggamiẏa  $  jaẏa inda-ṇarinda-canda-ṇamiẏa
jaẏa satta-mahābhaẏa-haẏa-damaṇa  $  jaẏa jiṇa-ravi ṇāṇamvara-gamaṇa
jaẏa dukkiẏa-kamma-kumuẏa-ḍahaṇa  $  jaẏa caü-gaï-raẏaṇi-timira-mahaṇa
jaẏa indiẏa-duddama-daṇu-dalaṇa  $  jaẏa jakkha-mahoraga-thuẏa-calaṇa
jaẏa kevala-kiraṇujjoẏa-kara  $  jaẏa bhaviẏa-ravindāṇandaẏara
jaẏa jaẏa bhuvaṇekka-cakka-bhamiẏa  $  jaẏa mokkha-mahīharĕ atthamiẏa


ghattā:

bhāveṃ tihi mi jaṇehĩ  $  vandaṇa karĕvi jiṇesahŏ
      paẏahiṇa devi tivāra  $  puṇu caliẏaĩ vaṇa-vāsahŏ


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 11:


raẏaṇihĕ majjhĕ paẏaṭṭaï rāhavu  $  tāma ṇiẏacchiu paramu mahāhavu
kuddhaĩ viddhaĩ pulaẏa-visaṭṭaĩ  $  mihuṇaĩ valaĩ jema abbhiṭṭaĩ
"valu valu" ekkamekka kokkantaĩ  $  "maru maru paharu paharu" jampantaĩ
sara huṅkāra-sāra mellantaĩ  $  garua-pahārahã uru-uḍḍantaĩ
khaṇĕ ovaḍiẏaĩ ahara ḍasantaĩ  $  khaṇĕ kiliviṇḍi-hiṇḍiṃ darisantaĩ
khaṇĕ vahu vālāluñci karantaĩ  $  khaṇĕ ṇipphandaĩ seu phusantaĩ
taṃ pekkheppiṇu suraẏa-mahāhaü  $  sīẏahĕ vaẏaṇu pajoẏaï rāhaü
puṇu vi hasantaĩ keli karantaĩ  $  caliẏaĩ haṭṭa-maggu joẏantaĩ

ghattā:

je vi ramantā āsi  $  lakkhaṇa-rāmahũ saṅkĕvi
    ṇāvaï suraẏāsatta  $  āvaṇa thiẏa muhu ḍhaṅkĕvi


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 12:

ujjhahĕ dāhiṇa-disaĕ viṇiggaẏa  $  ṇāĩ ṇiraṅkusa matta mahā-gaẏa
ṇa sahaï puri vala-lakkhaṇa-mukkī  $  mukka ku-ṇāri va pesaṇa-cukkī
puṇu thovantarĕ vitthaẏa-ṇāmahŏ  $  taruvara ṇamiẏa subhicca va rāmahŏ
uṭṭhiẏa vihaẏa vamālu karantā  $  ṇaṃ vandiṇa maṅgalaĩ paḍhantā


addha-kosu saṃpāiẏa jāvĕhĩ  $  vimalu vihāṇu caüddisu tāvĕhĩ
ṇisi-ṇisiẏariĕ āsi jaṃ giliẏaü  $  ṇāĩ paḍīvaü jaü uggiliẏaü
rehaï sūra-vimvu uggantaü  $  ṇāvaï sukaï-kavvu paha-vantaü
pacchaĕ sāhaṇu tāma padhāiu  $  lahu halaheihĕ pāsu parāiu

ghattā:

sīẏa-salakkhaṇu rāmu  $  paṇamiu ṇaravara-vindĕhĩ
    ṇaṃ vandiu ahiseĕ  $  jiṇu vattīsahĩ indĕhĩ


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 13:


hesanta-turaṅgama-vāhaṇeṇa  $  pariẏariu rāmu ṇiẏa-sāhaṇeṇa
ṇaṃ disa-gaü līlaĕ paẏaĩ dentu  $  taṃ desu parāiu pāriẏattu
aṇṇu vi thovantaru jāi jāma  $  gambhīra mahāṇaï diṭṭha tāma
parihaccha-maccha-pucchucchalanti  $  pheṇāvali-toẏa-tusāra denti
kāraṇḍa-ḍimbha-ḍumbhiẏa-saroha  $  vara-kamala-karamviẏa-jalapaoha
haṃsāvali-pakkha-samulhasanti  $  kallola-vola-āvatta dinti
sohaï vahu-vaṇagaẏa-jūha-sahiẏa  $  ḍiṇḍīra-piṇḍa darisanti ahiẏa
ucchalaï valaï paḍikhalaï dhāi  $  malhanti mahāgaẏa-līla ṇāĩ

ghattā:

ohara-maẏara-raüdda  $  sā sari ṇaẏaṇa-kaḍakkhiẏa
    duttara duppaïsāra  $  ṇaṃ duggaï duppekkhiẏa


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 14:


sari gambhīra ṇiẏacchiẏa jāvĕhĩ  $  saẏalu vi seṇṇu ṇiẏattiu tāvĕhĩ
"tumhĕhĩ evahĩ āṇavaḍicchā  $  bharahahŏ bhicca hoha hiẏaïcchā
ujjha mueppiṇu dāhiṇaesahŏ  $  amhĕhĩ jāevaü vaṇa-vāsahŏ"
ema bhaṇeppiṇu samara-samatthā  $  sāẏara-vajjāvatta-vihatthā
païsaranti tahĩ salilĕ bhaẏaṅkarĕ  $  rāmahŏ caḍiẏa sīẏa vāmaĕ karĕ
siẏa aravindahŏ uppari ṇāvaï  $  ṇāvaï ṇiẏaẏa-kitti darisāvaï
ṇaṃ ujjou karāvaï gaẏaṇahŏ  $  ṇāĩ padarisaï dhaṇa dahavaẏaṇahŏ
lahu jalavāhiṇi-puliṇu pavaṇṇaĩ  $  ṇaṃ bhaviẏaĩ ṇaraẏahŏ uttiṇṇaĩ

ghattā:

valiẏa paḍīvā joha  $  je pahu-pacchalĕ laggā
    ku-muṇi ku-vuddhi ku-sīla  $  ṇaṃ pavvajjahĕ bhaggā


_______________________________________________________________


START
PAUMACARIU, Kaṇḍa II, Saṃdhi 23, Kaḍavaka 15:


valu volāvĕvi rāẏa ṇiẏattā  $  ṇāvaï siddhi ku-siddha ṇa pattā
valiẏa ke vi ṇīsāsu muantā  $  khaṇĕ khaṇĕ "hā hā rāma" bhaṇantā
ke vi mahanteṃ dukkheṃ laïẏā  $  lou karevi ke vi pavvaïẏā
ke vi timuṇḍa-dhāri vambhāriẏa  $  ke vi tikāla-joi vaẏa-dhāriẏa
ke vi pavaṇa-dhuẏa-dhavala-visālaĕ  $  gampiṇu tahĩ hariseṇa-jiṇālaĕ
thiẏa pavvajja laeppiṇu ṇaravara  $  saḍha-kaḍhora-vara-meru-mahīhara
vijaẏa-viẏaḍḍha-vioẏa-vimaddaṇa  $  dhīra-suvīra-sacca-piẏavaddhaṇa
puṅgama-puṇḍarīẏa-purisuttama  $  viula-visāla-raṇummiẏa-uttama

ghattā:

iẏa ekkekka-pahāṇa  $  jiṇavara-calaṇa ṇamaṃsĕvi
    saṃjama-ṇiẏama-guṇehĩ  $  appaü thiẏa sa iṃ bhū sĕvi


----------  [24. caüvīsamo saṃdhi]  ----------


gaĕ vaṇa-vāsahŏ rāmĕ  $  ujjha ṇa cittahŏ bhāvaï
thiẏa ṇīsāsa muanti  $  mahi uṇhālaĕ ṇāvaï


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 1:


saẏalu vi jaṇu ummāhijjantaü  $  khaṇu vi ṇa thakkaï ṇāmu laẏantaü
uvvellijjaï gijjaï lakkhaṇu  $  murava-vajjĕ vāijjaï lakkhaṇu
sui-siddhanta-purāṇĕhĩ lakkhaṇu  $  oṅkāreṇa paḍhijjaï lakkhaṇu
aṇṇu vi jaṃ jaṃ kiṃ pi sa-lakkhaṇu  $  lakkhaṇa-ṇāmeṃ vuccaï lakkhaṇu
kā vi ṇāri sāraṅgi va vuṇṇī  $  vaḍḍī dhāha muevi paruṇṇī
kā vi ṇāri jaṃ lei pasāhaṇu  $  taṃ ulhāvaï jāṇaï lakkhaṇu
kā vi ṇāri jaṃ parihaï kaṅkaṇu  $  dharaï su-gāḍhaü jāṇaï lakkhaṇu
kā vi ṇāri jaṃ joẏaï dappaṇu  $  aṇṇu ṇa pekkhaï mellĕvi lakkhaṇu
to etthantarĕ pāṇiẏa-hāriu  $  purĕ vollanti paropparu ṇāriu
"so pallaṅku taṃ jĕ uvahāṇaü  $  sejja vi sa jjĕ taṃ jĕ pacchāṇaü

ghattā:

taṃ gharu raẏaṇaĩ tāĩ  $  taṃ cittaẏammu sa-lakkhaṇu
      ṇavara ṇa dīsaï māĕ  $  rāmu sasīẏa-salakkhaṇu"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 2:


tāma paḍu paḍaha paḍipahaẏa pahu-paṅgaṇe  $  ṇāĩ sura-dunduhī diṇṇa gaẏaṇaṅgaṇe
rasiẏa saẏa saṅkha jāẏaṃ mahā-gondalaṃ  $  ṭivila-ṭaṇṭanta-ghummanta-varamandalaṃ
tāla-kaṃsāla-kolāhalaṃ kāhalaṃ  $  gīẏa-saṃgīẏa-gijjanta-vara-maṅgalaṃ
ḍamaru-tiriḍikkiẏā-jhallarī-raüravaṃ  $  bhambha-bhambhīsa-gambhīra-bherī-ravaṃ
ghaṇṭa-jaẏaghaṇṭa-saṃghaṭṭa-ṭaṅkāravaṃ  $  ghola-ullola-halavola-muhalāravaṃ
teṇa saddeṇa romañca-kañcuddhuā  $  gondaluddāma-vahu-vahala-accabbhuā
suhaḍa-saṃghāẏa savvā ẏa thiẏa paṅgaṇe  $  meru-siharesu ṇaṃ amara jiṇa-jammaṇe
paṇaï-phamphāva-ṇaḍa-chatta-kaï-vandaṇaṃ  $  "ṇanda jaẏa bhadda jaẏa jaẏahi" vara-saddaṇaṃ

ghattā:

lakkhaṇa-rāmahũ vappu  $  ṇiẏa-bhiccĕhĩ pariẏariẏaü
    jiṇa-ahiseẏahŏ kajjĕ  $  ṇaṃ suravaï ṇīsariẏaü


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 3:


jaṃ ṇīsariu rāu āṇandeṃ  $  vuttu ṇaveppiṇu bharaha-ṇarindeṃ
"haü mi deva paĩ sahũ pavvajjami  $  duggaï-gāmiu rajju ṇa bhuñjami
rajju asāru vāru saṃsārahŏ  $  rajju khaṇeṇa ṇei tamvārahŏ
rajju bhaẏaṅkaru iha-para-loẏahŏ  $  rajjeṃ gammaï ṇicca-ṇigoẏahŏ
rajjeṃ hou hou mahu sariẏaü  $  sundaru to kiṃ paĩ parihariẏaü
rajju akajju kahiu muṇi-cheẏahĩ  $  duṭṭha-kalattu va bhuttu aṇeẏahĩ
dosavantu maẏalañchaṇa-vimvu va  $  vahu-dukkhāuru dugga-kuḍumvu va
to vi jīu puṇu rajjahŏ kaṅkhaï  $  aṇudiṇu āu galantu ṇa lakkhaï

ghattā:

jiha mahu-vinduhĕ kajjĕ  $  karahu ṇa pekkhaï kakkaru
   tiha jiu visaẏāsattu  $  rajjeṃ gaü saẏa-sakkaru"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 4:


bharahu cavantu ṇivāriu rāeṃ  $  "ajja vi tujjhu kāĩ tava-vāeṃ
ajja vi rajju karahi suhu bhuñjahi  $  ajja vi visaẏa-sukkhu aṇuhuñjahi
ajja vi tuhũ tamvolu samāṇahi  $  ajja vi vara-ujjāṇaĩ māṇahi
ajju vi aṅgu sa-icchaĕ maṇḍahi  $  ajja vi vara-vilaẏaü avaruṇḍahi
ajja vi joggaü savvāharaṇahŏ  $  ajja vi kavaṇu kālu tava-caraṇahŏ
jiṇa-pavvajja hoi aï-dusahiẏa  $  keṃ vāvīsa parīsaha visahiẏa
keṃ jiẏa caü-kasāẏa-riu dujjaẏa  $  keṃ āẏāmiẏa pañca mahavvaẏa
keṃ kiu pañcahũ visaẏahũ ṇiggahu  $  keṃ parisesiu saẏalu pariggahu
ko duma-mūlĕ vasiu varisālaĕ  $  ko ekkaṅgeṃ thiu sīẏālaĕ
keṃ uṇhālaĕ kiu attāvaṇu  $  ĕu tava-caraṇu hoi bhīsāvaṇu

ghattā:

bharaha ma vaḍḍhiu volli  $  tuhũ so ajja vi vālu
      bhuñjahi visaẏa-suhāĩ  $  ko pavvajjahĕ kālu"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 5:


taṃ ṇisuṇevi bharahu āruṭṭhaü  $  matta-gaïndu va citteṃ duṭṭhaü
"viruẏaü tāva vaẏaṇu paĩ vuttaü  $  kiṃ vālahŏ tava-caraṇu ṇa juttaü
kiṃ vālattaṇu suhĕhĩ ṇa muccaï  $  kiṃ vālahŏ daẏa-dhammu ṇa ruccaï
kiṃ vālahŏ pavvajja ma hoo  $  kiṃ vālahŏ dūsiu para-loo
kiṃ vālahŏ sammattu ma hoo  $  kiṃ vālahŏ ṇaü iṭṭha-vioo
kiṃ vālahŏ jara-maraṇu ṇa ḍhukkaï  $  kiṃ vālahŏ jamu divasu vi cukkaï"
taṃ ṇisuṇevi bharahu ṇibbhacchiu  $  "to kiṃ pahilaü paṭṭu paḍicchiu
evahĩ saẏalu vi rajju karevaü  $  pacchalĕ puṇu tava-caraṇu carevaü"

ghattā:

ema bhaṇeppiṇu rāu  $  saccu samappĕvi bhajjahĕ
    bharahahŏ vandhĕvi paṭṭu  $  dasarahu gaü pavvajjahĕ


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 6:


suravara-vandiĕ dhavala-visālaĕ  $  gampiṇu siddhakūḍĕ caïtālaĕ
dasarahu thiu pavvajja laeppiṇu  $  pañca muṭṭhi sirĕ lou kareppiṇu
teṇa samāṇu saṇeheṃ laïẏaü  $  cālīsottaru saü pavvaïẏaü
kaṇṭhā-kaḍaẏa-maüḍa avaẏārĕvi  $  duddhara pañca mahavvaẏa dhārĕvi
thiẏa ṇīsaṅga ṇāga ṇaṃ visahara  $  ahavaï samaẏa-vāla ṇaṃ visahara
ṇaṃ kesari gaẏa-māsāhāriẏa  $  ṇaṃ paradāra-gamaṇa paradāriẏa
keṇa vi kahiu tāma bharahesahŏ  $  "gaẏa somitti-rāma vaṇa-vāsahŏ"
taṃ ṇisuṇevi vaẏaṇu dhuẏa-vāhaü  $  paḍiu mahīharo vva vajjāhaü

ghattā:

jaṃ mucchāviu rāu  $  saẏalu vi jaṇu muha-kāẏaru
    palaẏāṇala-saṃtattu  $  rasĕvi laggu ṇaṃ sāẏaru


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 7:


candaṇeṇa pavvālijjantaü  $  camarukkhevĕhĩ vijjijjantaü
dukkhu dukkhu āsāsiu rāṇaü  $  jaraḍha-miẏaṅku va thiu viddāṇaü
avirala-aṃsu-jalolliẏa-ṇaẏaṇaü  $  ema pajampiu gaggara-vaẏaṇaü
"ṇivaḍiẏa ajju asaṇi āẏāsahŏ  $  ajju amaṅgalu dasaraha-vaṃsahŏ
ajju jāu haũ sūḍiẏa-pakkhaü  $  duha-bhāẏaṇu para-muhahã uvekkhaü
ajju ṇaẏaru siẏa-sampaẏa-melliu  $  ajju rajju para-cakkeṃ pelliu"
ema palāu karevi sahaggaĕ  $  rāhava-jaṇaṇihĕ gaü olaggaĕ
kesa-visaṇṭhula diṭṭha ruantī  $  aṃsu-pavāha dhāha mellantī

ghattā:

dhīriẏa bharaha-ṇarindeṃ  $  "hou māĕ mahu rajjeṃ
    āṇami lakkhaṇa-rāma  $  rovahi kāĩ akajjeṃ"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 8:


ema bhaṇevi bharahu saṃcalliu  $  "turiu gavesahŏ" hatthutthalliu
diṇṇu saṅkhu jaẏa-paḍahu pavajjiu  $  ṇaṃ canduggamĕ uvahi pagajjiu
pahu-maggeṇa ṇarāhiu laggaü  $  jīvahŏ kammu jema aṇulaggaü
chaṭṭhaĕ divasĕ parāiu tettahĕ  $  sīẏa sa-lakkhaṇu rāhaü jettahĕ
chuḍu chuḍu salilu pievi ṇiviṭṭhaĩ  $  saravara-tīrĕ laẏāharĕ diṭṭhaĩ
calaṇĕhĩ paḍiu bharahu taggaẏa-maṇu  $  ṇāĩ jiṇindahŏ dasasaẏa-loẏaṇu
"thakku deva maṃ jāhi pavāsahŏ  $  hohi taraṇḍaü dasaraha-vaṃsahŏ
haũ sattuhaṇu bhicca taü ve vi  $  lakkhaṇu manti sīẏa mahaevi

ghattā:

jiha ṇakkhattĕhĩ candu  $  indu jema sura-loeṃ
    tiha tuhũ bhuñjahi rajju  $  parimiu vandhava-loeṃ"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 9:

taṃ vaẏaṇu suṇĕvi dasaraha-sueṇa  $  avagūḍhu bharahu harisiẏa-bhueṇa
"saccaü māẏā-piẏa-parama-dāsu  $  paĩ mellĕvi aṇṇahŏ viṇaü kāsu"
avaropparu e ālāva jāma  $  tahĩ juvaï-saẏahĩ pariẏariẏa tāma
lakkhijjaï bharahahŏ taṇiẏa māẏa  $  ṇaṃ gaẏa-ghaḍa bhaḍa bhañjanti āẏa
ṇaṃ tilaẏa-vihūsiẏa vaccharāi  $  sa-paohara amvara-soha ṇāĩ
ṇaṃ bharahahŏ sampaẏa-riddhi-viddhi  $  ṇaṃ rāmahŏ gamaṇahŏ taṇiẏa siddhi
ṇaṃ bharahahŏ sundara-sokkha-khāṇi  $  ṇaṃ rāmahŏ iṭṭha-kalatta-hāṇi
ṇaṃ bhaṇaï bharahu "tuhũ āu āu  $  vaṇa-vāsahŏ rāhaü jāu jāu"

ghattā:

su-paẏa su-sandhi su-ṇāma  $  vaẏaṇa-vihatti-vihūsiẏa
   kaha vāẏaraṇahŏ jema  $  kekkaẏa enti padīsiẏa


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 10:


sahũ sīẏaĕ dasaraha-ṇandaṇehĩ  $  jokkāriẏa rāma-jaṇaddaṇehĩ
puṇu vuccaï sīra-ppaharaṇeṇa  $  "kiṃ āṇiu bharahu akāraṇeṇa
suṇu māĕ mahāraü parama-taccu  $  pālevaü tāẏahŏ taṇaü saccu
ṇaü turaĕhĩ ṇaü rahavarĕhĩ kajju  $  ṇaü solaha varisaĩ karami rajju
jaṃ diṇṇu saccu tāeṃ ti-vāra  $  taṃ maï mi diṇṇu tumha saẏa-vāra"
ĕu vaẏaṇu bhaṇeppiṇu suha-samiddhu  $  saĩ hattheṃ bharahahŏ paṭṭu vaddhu
āucchĕvi para-vala-maïẏavaṭṭu  $  vaṇa-vāsahŏ rāhaü puṇu paẏaṭṭu
gaü bharahu ṇiẏattu su-pujjamāṇu  $  jiṇa-bhavaṇu pattu bhiccĕhĩ samāṇu

ghattā:

vihũ muṇi-dhavalahũ pāsĕ  $  bharaheṃ laïu avaggahu
    "diṭṭhaĕ rāhavacandĕ  $  mahu ṇivitti haẏa-rajjahŏ"


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 11:


ema cavĕvi uccaliu mahāiu  $  rāhava-jaṇaṇihĕ bhavaṇu parāiu
viṇaü kareppiṇu pāsu paḍhukkiu  $  "rāmu māĕ maĩ dharĕvi ṇa sakkiu
haũ tumhevahĩ āṇavaḍicchaü  $  pesaṇaẏāraü calaṇa-ṇiẏacchaü"
dhīrĕvi ema jaṇaṇi daṇu-damaṇahŏ  $  bharahu ṇarāhiu gaü ṇiẏa-bhavaṇahŏ
jāṇaï hari halaharu viharantaĩ  $  tiṇṇi mi tāvasa-vaṇu saṃpattaĩ
tāvasa ke vi diṭṭha jaḍa-hāriẏa  $  ku-jaṇa ku-gāma jema jaḍa-hāriẏa
ke vi tidaṇḍi ke vi dhāḍīsara  $  kuviẏa ṇarinda jema dhāḍīsara
ke vi rudda ruddaṅkusa-hatthā  $  meṭṭhu jema ruddaṅkusa-hatthā

ghattā:
tahĩ païsantī sīẏa  $  lakkhaṇa-rāma-vihūsiẏa
    vihĩ pakkhehĩ samāṇa  $  puṇṇima ṇāĩ padīsiẏa


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 12:


aṇṇu vi thovantaru viharantaĩ  $  vaṇu dhāṇukkahã puṇu saṃpattaĩ
jahĩ jaṇavaü maẏa-vattha-ṇiẏatthaü  $  varahiṇa-piccha-pasāhiẏa-hatthaü
kanda-mūla-vahu-vaṇaphala-bhuñjaü  $  sirĕ vaḍa-māla vaddha galĕ guñjaü
jahĩ juvaïu chuḍu jāẏa-vivāhaü  $  maẏakari-raẏa-valaẏaṅkiẏa-vāhaü
maẏakari-kumbhu kareppiṇu ukkhalu  $  levi visāṇa-musalu dhavalujjalu
mottiẏa-cāula-dalaṇovaïẏaü  $  cumviẏa-vaẏaṇaü maẏaṇabbhaïẏaü
taṃ tehaü vaṇu bhillahũ keraü  $  hari-valaevĕhĩ kiu vivareraü

ghattā:

taṃ mellĕvi gharavāru  $  loẏahĩ harisiẏa-dehĕhĩ
    chāiẏa lakkhaṇa-rāma  $  canda-sūra jima mehĕhĩ


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 13:


sa-hari sa-bhajjaü rāmu dhaṇuddharu  $  aṇṇu vi jāma jāi thovantaru
diṭṭhaĩ goṭṭhaẏa ṇāĩ su-vesaĩ  $  ṇaṃ ṇaravaï-mandiraĩ su-vesaĩ
jujjhantaĩ ḍhekkāra muantaĩ  $  ṇaliṇi-muṇāla-saṇḍa toḍantaĩ
katthaï vaccha-haṇaĩ ṇīsaṅgaĩ  $  pavvaïẏāĩ va ṇiru ṇīsaṅgaĩ
katthaï jaṇavaü sisireṃ cacciu  $  paḍhama-sūi sirĕ dharĕvi paṇacciu
katthaï manthā-manthiẏa-manthaṇi  $  kuṇaï saddu surae va vilāsiṇi
katthaï ṇāri-ṇiẏamvĕ suhāsiu  $  ṇāvaï kuḍaü kuṇaï muhavāsiu
katthaï ḍimbhaü pariẏandijjaï  $  ammāhīraü geu jhuṇijjaï

ghattā:

taṃ pekkheppiṇu goṭṭhu  $  ṇārīẏaṇa-pariẏariẏaü
    ṇāvaï tihi mi jaṇehĩ  $  vālattaṇu saṃbhariẏaü


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 14:


taṃ melleppiṇu goṭṭhu ravaṇṇaü  $  puṇu vaṇu païsaranti āraṇṇaü
jaṃ phala-patta-riddhi-saṃpaṇṇaü  $  tarala-tamāla-tāla-saṃchaṇṇaü
vaṇaṃ jiṇālaẏaṃ jahā sa-candaṇaṃ  $  jiṇinda-sāsaṇaṃ jahā sa-sāvaẏaṃ
mahā-raṇaṅgaṇaṃ jahā savāsaṇaṃ  $  maïnda-kandharaṃ jahā sa-kesaraṃ
ṇarinda-mandiraṃ jahā sa-māuẏaṃ  $  susañca-ṇacciẏaṃ jahā sa-tālaẏaṃ
jiṇesa-ṇhāṇaẏaṃ jahā mahāsaraṃ  $  ku-tāvase tavaṃ jahā maẏāsavaṃ
muṇinda-jīviẏaṃ jahā sa-mokkhaẏaṃ  $  mahā-ṇahaṅgaṇaṃ jahā sa-somaẏaṃ
miẏaṅka-vimvaẏaṃ jahā maẏāsaẏaṃ  $  vilāsiṇī-muhaṃ jahā mahārasaṃ

ghattā:

taṃ vaṇu mellĕvi tāĩ  $  inda-disaĕ āsaṇṇaĩ
    māsĕhĩ caüraddhehĩ  $  cittakūḍu volīṇaĩ


_______________________________________________________________


START
PAUMACARIU, Kaṇḍa II, Saṃdhi 24, Kaḍavaka 15:


taṃ cittaüḍu muevi turantaĩ  $  dasaürapura-sīmantaru pattaĩ
diṭṭha mahāsara kamala-karamviẏa  $  sārasa-haṃsāvali-vaga-cumviẏa
ujjāṇaĩ sohanti su-pattaĩ  $  muṇivara iva su-halāĩ su-pattaĩ
sālivaṇaĩ paṇamanti su-bhattaĩ  $  ṇaṃ sāvaẏaĩ jiṇesara-bhattaĩ
ucchuvaṇaĩ dala-dīhara-gattaĩ  $  ṇiẏa-vaï-laṅghaṇaĩ va dukalattaĩ
paṅkaẏa-ṇava-ṇīluppala-sāmĕhĩ  $  tahĩ païsantĕhĩ lakkhaṇa-rāmĕhĩ
sīrakuḍumviu maṇusu padīsiu  $  vuṇṇu kuraṅgu va vāhuttāsiu
haḍahaḍa-phuṭṭa-sīsu cala-ṇaẏaṇaü  $  pāṇakkantu samubbhaḍa-vaẏaṇaü

ghattā:

so ṇāsantu kumāreṃ  $  suravara-kari-kara-caṇḍĕhĩ
    āṇiu rāmahŏ pāsu  $  dharĕvi sa iṃ bhu va-daṇḍĕhĩ


----------  [25. pañcavīsamo saṃdhi]  ----------


dhaṇuhara-hatthĕṇa  $  duvvāra-vaïri-āẏāmeṃ
sīrakuḍumviu  $  mambhīsĕvi pucchiu rāmeṃ


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 1:

duddama-dāṇavinda-maddaṇa-mahāhaveṇaṃ
"bho bho kiṃ visanthulo" vuttu rāhaveṇaṃ

taṃ ṇisuṇevi pajampiu gahavaï  $  "vajjaẏaṇṇu ṇāmeṇa su-ṇaravaï
sīhoẏarahŏ bhiccu hiẏaïcchiu  $  bharahu va risahahŏ āṇavaḍicchiu
dasaüra-ṇāhu jiṇesara-bhattaü  $  piẏavaddhaṇahŏ pāsĕ uvasantaü
jiṇavara-paḍimaṅguṭṭhaĕ leppiṇu  $  aṇṇahŏ ṇavaï ṇa ṇāhu mueppiṇu
tāma ku-mantihĩ kahiu ṇarindahŏ  $  "paĩ avagaṇṇĕvi ṇavaï jiṇindahŏ"
taṃ ṇisuṇevi vaẏaṇu pahu kuddhaü  $  ṇaṃ khaẏa-kālĕ kiẏantu viruddhaü
kovāṇala-palittu sīhoẏaru  $  ṇaṃ giri-siharĕ maïnda-kisoẏaru
"jo maĩ muĕvi aṇṇu jaẏakāraï  $  so kiṃ haẏa gaẏa rajju ṇa hāraï

ghattā:

aha kiṃ vahuĕṇa  $  kallaĕ diṇaẏarĕ atthantaĕ
      jaï ṇa vi mārami  $  to païsami jalaṇĕ jalantaĕ"


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 2:

païja karevi jāma pahu āhave abhaṅgo
tāma païṭṭhu coru ṇāmeṇa vijjulaṅgo

païsanteṃ raẏaṇihĕ majjhaẏālĕ  $  aliula-kajjala-saṇṇiha-tamālĕ
teṃ diṭṭhu ṇarāhiu vipphurantu  $  palaẏāṇalo vva dhagadhagadhagantu
romañca-kañcu-kañcuiẏa-dehu  $  jala-gabbhiṇu ṇaṃ gajjantu mehu
saṇṇaddha-vaddha-pariẏara-ṇivandhu  $  raṇa-bhara-dhura-dhoriu diṇṇa-khandhu
valivaṇḍa-maṇḍa-ṇiḍḍariẏa-ṇaẏaṇu  $  daṭṭhoṭṭhu suṭṭhu-vipphuriẏa-vaẏaṇu
"mārevaü riu" jampantu ema  $  khaẏa-kālĕ saṇiccharu kuviu jema
taṃ pekkhĕvi cintaï bhua-visālu  $  "kiṃ mārami ṇaṃ ṇaṃ sāmisālu
sāhammiẏa-vacchalu kiṃ karemi  $  savvāẏareṇa gampiṇu kahemi"
gaü ema bhaṇĕvi kaṇṭaïẏa-gattu  $  ṇivisaddheṃ dasaüra-ṇaẏaru pattu

ghattā:

chuḍu aruṇuggamĕ  $  so vijjulaṅgu dhāvantaü
      diṭṭhu ṇarindĕṇa  $  jasa-puñju ṇāĩ āvantaü


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 3:

pucchiu vajjaẏaṇṇĕṇa hasevi vijjulaṅgo
"bho bho kahĩ paẏaṭṭu vahu-vahala-pulaïẏaṅgo"

taṃ ṇisuṇeppiṇu vaẏaṇa-visāleṃ  $  vuccaï vajjaẏaṇṇu kusumāleṃ
"kāmaleha ṇāmeṇa vilāsiṇi  $  tuṅga-paohara jaṇa-maṇa-bhāviṇi
tahĕ āsattaü attha-vivajjiu  $  kāraṇĕ maṇi-kuṇḍalahã visajjiu
puṇu vijjāhara-karaṇu kareppiṇu  $  gaü satta vi pāẏāra kameppiṇu
kira vara-bhavaṇu paīsami jāvĕhĩ  $  païja karantu rāu suu tāvĕhĩ
haũ vaẏaṇeṇa teṇa ādaṇṇaü  $  "vaṭṭaï vajjaẏaṇṇu ucchaṇṇaü
sāhammiu jiṇa-sāsaṇa-dīvaü"  $  ema bhaṇeppiṇu valiu paḍīvaü
puṇu vi viẏaḍa-paẏa-chohĕhĩ dhāiu  $  ṇiviseṃ tumhahũ pāsu parāiu

ghattā:

kiṃ olaggaĕ  $  jāṇantu vi rāẏa ma mujjhahi
      pāṇa laeppiṇu  $  jĕma ṇāsahi jĕma raṇĕ jujjhahi


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 4:

ahavaï kāĩ eṇa vahu-jampieṇa rāẏā
para-valĕ pekkhu pekkhu uṭṭhanti dhūli-chāẏā

pekkhu pekkhu āvantaü sāhaṇu  $  galagajjantu mahāgaẏa-vāhaṇu
pekkhu pekkhu hiṃsanti turaṅgama  $  ṇahaẏalĕ viulĕ bhamanti vihaṅgama
pekkhu pekkhu cindhaĩ dhuvvantaĩ  $  raha-cakkaĩ mahiẏalĕ khuppantaĩ
pekkhu pekkhu vajjantaĩ tūraĩ  $  ṇāṇāviha-ṇiṇāẏa-gambhīraĩ
pekkhu pekkhu saẏa saṅkha rasantā  $  ṇāĩ sadukkhaü saẏaṇa ruantā
pekkhu pekkhu pacalantaü ṇaravaï  $  gaha-ṇakkhatta-majjhĕ saṇi ṇāvaï"
dasaüra-ṇāhu ṇihālaï jāvĕhĩ  $  para-valu saẏalu vihāvaï tāvĕhĩ
"sāhu sāhu" to ema bhaṇeppiṇu  $  vijjulaṅgu ṇiu āliṅgeppiṇu
thiu raṇa-bhūmi pasāhĕvi jāvĕhĩ  $  saẏalu vi seṇṇu parāiu tāvĕhĩ

ghattā:

amarisa-kuddhĕhĩ  $  caüpāsĕhĩ ṇaravara-vindahĩ
      veḍḍhiu paṭṭaṇu  $  jima mahiẏalu caühĩ samuddahĩ


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 5:

kiẏa gaẏa sāri-sajja pakkhariẏa vara-turaṅgā
kavaẏa-ṇivaddha joha abbhiṭṭa pulaïẏaṅgā

abbhiṭṭu jujjhu viṇha vi valāhã  $  avaropparu vaḍḍhiẏa-kalaẏalāhã
vajjanta-tūra-kolāhalāhã  $  uvasoha-caḍāviẏa-maẏagalāhã
mukkekkamekka-sara-savvalāhã  $  bhua-chiṇṇa-bhiṇṇa-vacchatthalāhã
loṭṭāviẏa-dhaẏa-mālāulāhã  $  paḍipahara-vihura-vihalaṅghalāhã
ṇiḍḍariẏa-ṇaẏaṇa-ḍasiẏāharāhã  $  asi-jhasa-sara-satti-paharaṇa-dharāhã
supamāṇa-cāva-kaḍḍhiẏa-karāhã  $  guṇa-diṭṭhi-muṭṭhi-sandhiẏa-sarāhã
dugghoṭṭa-thaṭṭa-loṭṭāvaṇāhã  $  kāẏara-ṇara-maṇa-saṃtāvaṇāhã
jaẏakārahŏ kāraṇĕ duddharāhã  $  raṇu vajjaẏaṇṇa-sīhoẏarāhã

ghattā:

vihi mi bhiḍantahĩ  $  samaraṅgaṇĕ dunduhi vajjaï
      vihi mi ṇarindahã  $  raṇĕ ekku vi jiṇaï ṇa jijjaï


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 6:

"haṇu haṇu (haṇu]" bhaṇanti hammanti āhaṇanti
paü vi ṇa osaranti māranti raṇĕ maranti

uhaẏa-valĕhĩ paḍiẏaggima-khandhaĩ  $  uhaẏa-valĕhĩ ṇaccanti kavandhaĩ
uhaẏa-valĕhĩ musumūriẏa dhaẏavaḍa  $  uhaẏa-valĕhĩ loṭṭāviẏa bhaḍa-thaḍa
uhaẏa-valĕhĩ haẏa gaẏa viṇivāiẏa  $  uhaẏa-valĕhĩ ruhiroha padhāiẏa
uhaẏa-valĕhĩ ṇittaṃsiẏa khaggaĩ  $  uhaẏa-valĕhĩ ḍevanti vihaṅgaĩ
uhaẏa-valĕhĩ ṇīsaddaĩ tūraĩ  $  uhaẏa-valaĩ paharaṇa-khara-vihuraĩ
uhaẏa-valaĩ gaẏa-dantĕhĩ bhiṇṇaĩ  $  uhaẏa-valaĩ raṇa-bhūmi-ṇisaṇṇaĩ
uhaẏa-valaĩ ruhirolliẏa-gattaĩ  $  hakka-ḍakka-lallakka muantaĩ
ema pakkhu vaṭṭaï saṅgāmahŏ  $  akkhaï sīrakuḍumviu rāmahŏ

ghattā:

taṃ ṇisuṇeppiṇu  $  maṇi-maragaẏa-kiraṇa-phurantaü
      diṇṇu sa-hatthĕṇa  $  kaṇṭhaü kaḍaü kaḍisuttaü


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 7:

puṇu saṃcalla ve vi valaeva-vāsuevā
jāṇaï-kariṇi-sahiẏa gaẏa gilla-gaṇḍa jevā

cāva-vihattha mahattha mahāiẏa  $  sahasakūḍu jiṇabhavaṇu parāiẏa
jaṃ iṭṭāla-dhavala-chuha-paṅkiu  $  sajjaṇa-hiẏaü jema akalaṅkiu
jaṃ uttuṅga-siharu sura-kittiu  $  vaṇṇa-vicitta-citta-cira-cittiu
taṃ jiṇabhavaṇu ṇiẏavi parituṭṭhaĩ  $  paẏahiṇa devi ti-vāra vaïṭṭhaĩ
tahĩ candappaha-vimvu ṇihāliu  $  jaṃ suravarataru-kusumomāliu
jaṃ ṇāgenda-surenda-ṇarindahĩ  $  vandiu muṇi-vijjāhara-vindahĩ
diṭṭhu su-sohiu sommu su-daṃsaṇu  $  aṇṇu mi seẏa-camaru siṃhāsaṇu
chatta-ttaü asou bhā-maṇḍalu  $  lacchi-vihūsiu viẏaḍa-uratthalu

ghattā:

kiṃ vahu(eṃ)-caviĕṇa  $  jagĕ ko paḍivimvu ṭhavijjaï
      puṇu vi paḍīvaü  $  jaï ṇāheṃ ṇāhuvamijjaï


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 8:

jaṃ jaga-ṇāhu diṭṭhu vala-sīẏa-lakkhaṇehĩ
tihi mi jaṇehĩ vandio viviha-vandaṇehĩ

"jaẏa risaha dusaha-parisaha-sahaṇa  $  jaẏa ajiẏa ajiẏa-vammaha-mahaṇa
jaẏa saṃbhava saṃbhava-ṇiddalaṇa  $  jaẏa ahiṇandaṇa ṇandiẏa-calaṇa
jaẏa sumaï-bhaḍārā sumaï-kara  $  paümappaha paümappaha-pavara
jaẏa sāmi supāsa su-pāsa-haṇa  $  candappaha puṇṇa-canda-vaẏaṇa
jaẏa jaẏa pupphaẏanta pupphacciẏa  $  jaẏa sīẏala sīẏala-suha-saṃciẏa
jaẏa seẏaṅkara seẏaṃsa-jiṇa  $  jaẏa vāsupujja pujjiẏa-calaṇa
jaẏa vimala-bhaḍārā vimala-muha  $  jaẏa sāmi aṇanta aṇanta-suha
jaẏa dhamma-jiṇesara dhamma-dhara  $  jaẏa santi-bhaḍārā santi-kara
jaẏa kunthu mahatthui-thua-calaṇa  $  jaẏa ara-arahanta mahanta-guṇa
jaẏa malli mahalla-malla-malaṇa  $  muṇi suvvaẏa su-vvaẏa suddha-maṇa"

ghattā:

vīsa vi jiṇavara  $  vandeppiṇu rāmu vaīsaï
      jahĩ sīhoẏaru  $  taṃ ṇilaü kumāru paīsaï


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 9:

tāma ṇarinda-vāre thira-thora-vāhu-jualo
so paḍihāru diṭṭhu saddattha-desi-kusalo

païsantu suhaḍu teṃ dhariu kema  $  ṇiẏa-samaeṃ lavaṇasamuddu jema
taṃ kuviu vīru vipphuriẏa-vaẏaṇu  $  vihuṇantu hattha ṇiḍḍariẏa-ṇaẏaṇu
maṇĕ cintaï vaïri-samudda-mahaṇu  $  "kiṃ mārami ṇaṃ ṇaṃ kavaṇu gahaṇu"
gaü ema bhaṇĕvi bhua-daṇḍa-caṇḍu  $  ṇaṃ matta-mahāgaü gilla-gaṇḍu
taṃ dasaüra-ṇaẏaru païṭṭhu kema  $  jaṇa-maṇa-mohantu aṇaṅgu jema
duvvāra-vaïri-saẏa-pāṇa-coru  $  ṇīsariu ṇāĩ kesari-kisoru
jaṃ lakkhaṇu lakkhiu rāẏa-vārĕ  $  paḍihāru vuttu "maṃ maṃ ṇivārĕ"
taṃ vaẏaṇu suṇevi païṭṭhu vīru  $  cakkavaï-lacchi-lañchiẏa-sarīru

ghattā:

dasaüra-ṇāhĕṇa  $  lakkhijjaï entaü lakkhaṇu
      risaha-jiṇindĕṇa  $  ṇaṃ dhammu ahiṃsā-lakkhaṇu


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 10:

harisiu vajjaẏaṇṇu diṭṭheṇa lakkhaṇeṇaṃ
puṇu puṇu ṇeha-ṇibbharo caviu takkhaṇeṇaṃ

"kiṃ demi hatthi raha turaẏa-thaṭṭa  $  vicchuriẏa-phuriẏa-maṇi-maüḍa-paṭṭa
kiṃ vatthĕhĩ kiṃ raẏaṇehĩ kajju  $  kiṃ ṇaravara-parimiu demi rajju
kiṃ demi sa-vibbhamu piṇḍavāsu  $  kiṃ sa-suu sa-kantaü homi dāsu"
taṃ vaẏaṇu suṇĕvi harisiẏa-maṇeṇa  $  paḍivuttu ṇarāhiu lakkhaṇeṇa
"kahĩ muṇivaru kahĩ saṃsāra-sokkhu  $  kahĩ pāva-piṇḍu kahĩ parama-mokkhu
kahĩ pāẏaü ketthu kuḍukka-vaẏaṇu  $  kahĩ kamala-saṇḍu kahĩ viulu gaẏaṇu
kahĩ maẏagalĕ halu kahĩ uṭṭĕ ghaṇṭa  $  kahĩ panthiu kahĩ raha-turaẏa-thaṭṭa
taṃ vollahi jaṃ ṇa ghaḍaï kalāĕ  $  amhaĩ vāhiẏa bhukkhaĕ khalāĕ

ghattā:

tuhũ sāhammiu  $  daẏa-dhammu karantu ṇa thakkahi
      bhoẏaṇu maggiu  $  tihũ jaṇahũ dehi jaï sakkahi"


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 11:

vuccaï vajjaẏaṇṇĕṇaṃ sajala-loẏaṇeṇaṃ
"maggiu demi rajju kiṃ gahaṇu bhoẏaṇeṇaṃ"

ema bhaṇeppiṇu aṇṇuccāiu  $  ṇiviseṃ rāmahŏ pāsu parāiu
khaṇĕ kaccola thāla oẏāriẏa  $  pariẏala-sippi-saṅkha vitthāriẏa
vahuviha-khaṇḍa-paẏārĕhĩ vaḍḍhiu  $  ucchu-vaṇaṃ piva muha-rasiẏaḍḍhiu
ujjāṇaṃ piva suṭṭhu suandhaü  $  siddhahŏ siddhi-suhaṃ piva siddhaü
rehaï asaṇa-vela valahaddahŏ  $  ṇāĩ viṇiggaẏa amaẏa-samuddahŏ
dhavala-ppaüra-kūra-pheṇujjala  $  pejjāvatta dinti cala cañcala
ghiẏa-kallola-vola pavahantī  $  timmaṇa-toẏa-tusāra muantī
sālaṇa-saẏa-sevāla-karamviẏa  $  hari-halahara-jalaẏara-paricumviẏa

ghattā:

kiṃ vahu-caviĕṇa  $  sacchāu saloṇu sa-viñjaṇu
      iṭṭha-kalattu va  $  taṃ bhuttu jahicchaĕ bhoẏaṇu


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 12:

bhuñjĕvi rāmacandĕṇaṃ pabhaṇio kumāro
"bhoẏaṇu ṇa hoi ĕu uvaẏāra-garua-bhāro

paḍiuvaẏāru kiṃ pi viṇṇāsahi  $  ubhaẏa-valĕhĩ appāṇu pagāsahi
taṃ sīhoẏaru gampi ṇivārahi  $  addheṃ rajjahŏ sandhi samārahi
vuccaï "bharaheṃ dūu visajjiu  $  dujjaü vajjaẏaṇṇu aparajjiu
teṇa samāṇu kavaṇu kira viggahu  $  jeṃ āẏāmiu samarĕ pariggahu""
taṃ ṇisuṇevi vaẏaṇu riu-maddaṇu  $  rāmahŏ calaṇĕhĩ paḍiu jaṇaddaṇu
"ajju kiẏatthu ajju haũ dhaṇṇaü  $  jaṃ āesu deva paĩ diṇṇaü"
ema bhaṇevi paẏaṭṭu mahāiu  $  gaü sīhoẏara-bhavaṇu parāiu
matta-gaïndu jema galagajjĕvi  $  taṃ paḍihāru karaggeṃ tajjĕvi

ghattā:
tiṇa-samu maṇṇĕvi  $  atthāṇu saẏalu avagaṇṇĕvi
      païṭhu bhaẏāṇaṇu  $  gaẏa-jūhĕ jema pañcāṇaṇu


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 13:

amarisa-kuddhaeṇa vahu-bhariẏa-macchareṇaṃ
sīhoẏaru paloio jiha saṇicchareṇaṃ

kovāṇala-saẏa-jāla-jalanteṃ  $  puṇu puṇu joiu ṇāĩ kaẏanteṃ
jaü jaü lakkhaṇu lakkhaï saṃmuhu  $  taü taü simiru thāi heṭṭhā-muhu
cintiu "ko vi mahā-valu dīsaï  $  ṇaü paṇivāu karaï ṇaü vaïsaï"
taṃ ji ṇimittu laevi kumāreṃ  $  vuttu rāu "kiṃ vahu-vitthāreṃ
ema visajjiu bharaha-ṇarindeṃ  $  karaï keli ko samaü maïndeṃ
ko sura-kari-visāṇa uppāḍaï  $  mandarasela-siṅgu ko pāḍaï
ko 'maẏavāhu karaggeṃ ḍhaṅkaï  $  vajjaẏaṇṇu ko mārĕvi sakkaï
sandhi karahŏ paribhuñjahŏ meiṇi  $  hiẏaẏa-suhaṅkari jiha vara-kāmiṇi

ghattā:

ahavaï ṇaravaï  $  jaï rajjahŏ addhu ṇa icchahi
      to samaraṅgaṇĕ  $  sara-dhoraṇi enti paḍicchahi"


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 14:

lakkhaṇa-vaẏaṇa-dūsio ahara-vipphuranto
"maru maru māri māri haṇu haṇu" bhaṇanto

uṭṭhiu pahu karavāla-vihatthaü  $  "acchaü tāma bharahu vīsatthaü
dūvahŏ dūvattaṇu darisāvahŏ  $  chindahŏ ṇāsu sīsu muṇḍāvahŏ
luṇahŏ hattha vicchārĕvi dhāḍahŏ  $  gaddahĕ caḍiẏaü ṇaẏarĕ bhamāḍahŏ"
taṃ ṇisuṇevi samuṭṭhiẏa ṇaravara  $  galagajjanta ṇāĩ ṇava jalahara
"haṇu haṇu haṇu" bhaṇanta vahu-macchara  $  ṇaṃ kali-kāla-kiẏanta-saṇicchara
ṇaṃ ṇiẏa-samaẏa-cukka raẏaṇāẏara  $  ṇaṃ ummeṭṭha padhāiẏa kuñjara
karĕ karavālu ko vi uggāmaï  $  bhīsaṇa ko vi gaẏāsaṇi bhāmaï
ko vi bhaẏaṅkaru cāu caḍāvaï  $  sāmihĕ bhiccattaṇu darisāvaï

ghattā:

eva ṇarindĕhĩ  $  phuriẏāhara-bhiuḍi-karālĕhĩ
      veḍhiu lakkhaṇu  $  pañcāṇaṇu jema siẏālĕhĩ


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 15:

sūru va jalaharehĩ jaṃ veḍhio kumāro
uṭṭhiu dhara dalantu duvvāra-vaïri-vāro

rokkaï valaï dhāi riu rumbhaï  $  ṇaṃ kesari-kisoru paviẏambhaï
ṇaṃ suravara-gaïndu maẏa-vimbhalu  $  sira-kamalaĩ toḍantu mahā-valu
daramalantu maṇi-maüḍa ṇarindahũ  $  sīhu paḍhukkiu jema gaïndahũ
kŏ vi musumūriu cūriu pāĕhĩ  $  ko vi ṇisumbhiu ṭakkara-ghāĕhĩ
ko vi karaggĕhĩ gaẏaṇĕ bhamāḍiu  $  ko vi rasantu mahīẏalĕ pāḍiu
ko vi jujjhaviu mesa-jhaḍakkaĕ  $  kŏ vi kaḍuvāviu hakka-daḍakkaĕ
gaẏavara-laggaṇa-khambhuppāḍĕvi  $  gaẏaṇa-maggĕ puṇu bhuahĩ bhamāḍĕvi
ṇāĩ jameṇa daṇḍu pammukkaü  $  vaïrihĩ ṇaṃ khaẏa-kālu paḍhukkaü

ghattā:

ālaṇa-khambhĕṇa  $  bhāmanteṃ puhaï bhamāḍiẏa
      teṇa paḍantĕṇa  $  dasa sahasa ṇarindahũ pāḍiẏa


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 16:

jaṃ paḍivakkhu saẏalu ṇiddaliu lakkhaṇeṇaṃ
gaẏavarĕ paṭṭavandhaṇe caḍiu takkhaṇeṇaṃ

ahimuhu sīhoẏaru saṃcalliu  $  palaẏa-samuddu ṇāĩ utthalliu
seṇṇāvatta dintu gajjantaü  $  paharaṇa-toẏa-tusāra-muantaü
tuṅga-turaṅga-taraṅga-samāulu  $  matta-mahāgaẏa-ghaḍa-velāulu
ubbhiẏa-dhavala-chatta-pheṇujjalu  $  dhaẏa-kallola-calanta-mahāvalu
riu-samuddu jaṃ diṭṭhu bhaẏaṅkaru  $  lakkhaṇu ḍhukku ṇāĩ giri mandaru
calaï valaï paribhamaï su-paccalu  $  ṇāĩ vilāsiṇi-gaṇu calu cañcalu
geṇhĕvi pahaü ṇarindu ṇarindeṃ  $  turaeṃ turaü gaïndu gaïndeṃ
rahieṃ rahiu rahaṅgu rahaṅgeṃ  $  chatteṃ chattu dhaẏaggu dhaẏaggeṃ

ghattā:

jaü jaü lakkhaṇu  $  parisakkaï bhiuḍi-bhaẏaṅkaru
      taü taü dīsaï  $  mahi-maṇḍalu ruṇḍa-ṇirantaru


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 17:

jaṃ riu-uahi mahiu somitti-mandareṇaṃ
sīhoẏaru padhāio samaü kuñjareṇaṃ

abbhiṭṭu jujjhu viṇṇi vi jaṇāhã  $  ujjeṇi-ṇarāhiva-lakkhaṇāhã
duvvāra-vaïri-geṇhaṇa-maṇāhã  $  uggāmiẏa-bhāmiẏa-paharaṇāhã
maẏamatta-gaïnduddāraṇāhã  $  paḍivakkha-pakkha-samghāraṇāhã
suravahua-sattha-tosāvaṇāhã  $  sīhoẏara-lakkhaṇa-ṇaravarāhã
 $  bhua-daṇḍa-caṇḍa-harisiẏa-maṇāhã
etthantarĕ sīhoẏara-dhareṇa  $  urĕ pelliu lakkhaṇu gaẏavareṇa
rahasubbhaḍu pulaẏa-visaṭṭa-dehu  $  ṇaṃ sukkeṃ khīliu sa-jalu mehu
teṃ levi bhuaggeṃ tharaharanta  $  uppāḍiẏa dantihĕ ve vi danta
kaḍuāviu maẏagalu maṇĕṇa taṭṭhu  $  vivarammuhu pāṇa laevi ṇaṭṭhu

ghattā:

tāma kumārĕṇa  $  vijjāhara-karaṇu kareppiṇu
      dhariu ṇarāhiu  $  gaẏa-matthaĕ pāu thaveppiṇu


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 18:

ṇaravaï jīva-gāhi jaṃ dhariu lakkhaṇeṇaṃ
keṇa vi vajjaẏaṇṇahŏ kahiu takkhaṇeṇaṃ

"he ṇaraṇāha-ṇāha acchariẏaü  $  para-valu pekkhu kema jajjariẏaü
ruṇḍa-ṇirantaru soṇiẏa-cacciu  $  ṇāṇāviha-vihaṅga-pariẏañciu
ko vi paẏaṇḍa-vīru valavantaü  $  bhamaï kiẏantu va riu-jagaḍantaü
gaẏa-ghaḍa bhaḍa-thaḍa suhaḍa vahantaü  $  kari-sira-kamala-saṇḍa toḍantaü
rokkaï kokkaï ḍhukkaï thakkaï  $  ṇaṃ khaẏa-kālu samarĕ parisakkaï
bhiuḍi-bhaẏaṅkaru kuruḍu samaccharu  $  thiu avaloẏaṇĕ ṇāĩ saṇiccharu
ṇaü jāṇahũ kiṃ gaṇu kiṃ gandhavu  $  kiṃ pacchaṇṇu ko vi taü vandhavu
kiṇṇaru kiṃ māruvu vijjāharu  $  kiṃ vambhāṇu bhāṇu hari halaharu
teṇa mahāhavĕ māṇa-maïndahã  $  viṇivāiẏa dasa sahasa ṇarindahã
aṇṇu vi dujjaü macchara-bhariẏaü  $  jīva-gāhi sīhoẏaru dhariẏaü

ghattā:

ekkeṃ hontĕṇa  $  valu saẏalu vi āhindoliu
      mandara-vīḍhĕṇa  $  ṇaṃ sāẏara-salilu viroliu"


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 19:

taṃ ṇisuṇevi ko vi paritosio maṇeṇaṃ
ko vi ṇiehũ laggu uddheṇa jampaṇeṇaṃ

ko vi pajampiu macchara-bhariẏaü  $  "caṅgaü jaṃ sīhoẏaru dhariẏaü
jo mārevaü vaïri sa-hattheṃ  $  so parivaddhu pāu para-hattheṃ
vandhava-saẏaṇahĩ parimiu ajju  $  vajjaẏaṇṇu aṇuhuñjaü rajju"
ko vi viruddhu puṇu puṇu ṇindaï  $  "dhammu muevi pāu kiṃ ṇandaï"
ko vi bhaṇaï "jeṃ maggiu bhoẏaṇu  $  dīsaï so jjĕ ṇāĩ ĕhu vambhaṇu"
tāma kumāreṃ riu ukkhandhĕvi  $  coru va rāuleṇa ṇiu vandhĕvi
sālaṅkāru sa-doru sa-ṇeuru  $  dummaṇu dīṇa-vaẏaṇu anteuru
dhāiu aṃsu-jalolliẏa-ṇaẏaṇaü  $  hima-haẏa-kamalavaṇu va komāṇaü

ghattā:

kesa-visanthulu  $  muha-kāẏaru karuṇu ruantaü
     thiu caüpāsĕhĩ  $  bhattāra-bhikkha maggantaü


_______________________________________________________________


START
PAUMACARIU, Kaṇḍa II, Saṃdhi 25, Kaḍavaka 20:

tāma maṇeṇa saṅkiẏā rāhavassa ghariṇī
ṇaṃ bhaẏa-bhīẏa kāṇaṇe vuṇṇuẏaṇṇa hariṇī

"pekkhu pekkhu valu valu āvantaü  $  sāẏara-salilu jema gajjantaü
laï dhaṇuharu ma acchi ṇiccintaü  $  mañchuḍu lakkhaṇu raṇĕ atthantaü"
taṃ ṇisuṇĕvi ṇivvūḍha-mahāhavu  $  jāma cāu kira giṇhaï rāhavu
tāma kumāru diṭṭhu sahũ ṇārihĩ  $  parimiu hatthi jema gaṇiẏārihĩ
taṃ pekkheppiṇu suhaḍa-ṇisāmeṃ  $  bhīẏa sīẏa mambhīsiẏa rāmeṃ
"pekkhu kema sīhoẏaru vaddhaü  $  sīheṇa va siẏālu uṭṭhaddhaü
eva volla kira vaṭṭaï jāvĕhĩ  $  lakkhaṇu pāsu parāiu tāvĕhĩ
calaṇĕhĩ paḍiu viẏāvaḍa-matthaü  $  bhaviu va jiṇahŏ kiẏañjali-hatthaü

ghattā:

"sāhu" bhaṇantĕṇa  $  surabhavaṇa-viṇiggaẏa-ṇāmeṃ
      sa iṃ bhu a-phalihĕhĩ  $  avaruṇḍiu lakkhaṇu rāmeṃ


----------  [26. chavvīsamo saṃdhi]  ----------


lakkhaṇa-rāmahũ  $  dhavalujjala-kasaṇa-sarīraĩ
ekkahĩ miliẏaĩ  $  ṇaṃ gaṅgā-jaüṇahĕ ṇīraĩ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 1:


avaropparu gañjolliẏa-gattĕhĩ  $  sarahasu sāiu devi turantĕhĩ
sīhoẏaru ṇamantu vaïsāriu  $  takkhaṇĕ vajjaẏaṇṇu hakkāriu
sahũ ṇaravara-jaṇeṇa ṇīsariẏaü  $  ṇāĩ purandaru sura-pariẏariẏaü
rehaï vijjulaṅgu aṇupacchaĕ  $  paḍivā-indu va sūrahŏ pacchaĕ
taṃ iṭṭāla-dhūli-dhua-dhavalaü  $  sahasakūḍu gaẏa patta jiṇālaü
caüdisu paẏahiṇa devi tivāraĕ  $  puṇu ahivandaṇa karaï bhaḍāraĕ
taṃ piẏavaddhaṇa-muṇi paṇaveppiṇu  $  valahŏ pāsĕ thiu kusalu bhaṇeppiṇu
dasaüra-pura-paramesaru rāmeṃ  $  sāhukkāriu suhaḍa-ṇisāmeṃ

ghattā:

"saccaü ṇaravaï  $  micchatta-sarĕhĩ ṇaü bhijjahi
diḍha-sammattĕṇa  $  para tujjhu jĕ tuhũ uvamijjahi"


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 2:


taṃ ṇisuṇevi paẏampiu rāeṃ  $  "eu savvu mahu tumha pasāeṃ"
puṇu vi tiloẏa-viṇiggaẏa-ṇāmeṃ  $  vijjulaṅgu pomāiu rāmeṃ
"bho diḍha-kaḍhiṇa-viẏaḍa-vacchatthala  $  sāhu sāhu sāhammiẏa-vacchala
sundaru kiu jaṃ ṇaravaï rakkhiu  $  raṇĕ acchantu ṇa paĩ uvvekkhiu"
to etthantarĕ vuttu kumāreṃ  $  "jampieṇa kiṃ vahu-vitthāreṃ
he dasaüra-ṇarinda visagaï-sua  $  jiṇavara-calaṇa-kamala-phullandhua
jo khalu khuddu pisuṇu macchariẏaü  $  acchaï ĕhu sīhoẏaru dhariẏaü
kiṃ mārami kiṃ appuṇu mārahi  $  ṇaṃ to daẏa kari sandhi samārahi

ghattā:

āṇa-vaḍicchaü  $  ĕhu evahĩ bhiccu tuhāraü
risaha-jiṇindahŏ  $  seẏaṃsu va pesaṇaẏāraü"


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 3:


pabhaṇaï vajjaẏaṇṇu vahu-jāṇaü  $  "haũ pāikku puṇu vi ĕhu rāṇaü
ṇavara ekku vaü maĩ pālevaü  $  jiṇu mellevi aṇṇu ṇa ṇamevaü"
taṃ ṇisuṇeviṇu lakkhaṇa-rāmĕhĩ  $  suravara-bhavaṇa-viṇiggaẏa-ṇāmĕhĩ
dasaürapura-ujjeṇi-pahāṇā  $  vajjaẏaṇṇa-sīhoẏara-rāṇā
veṇṇi vi hattheṃ hatthu dharāviẏa  $  sarahasu kaṇṭhaggahaṇu karāviẏa
addhoaddhiĕ mahi bhuñjāviẏa  $  aṇṇu vi jiṇavara-dhammu suṇāviẏa
kāmiṇi kāmaleha kokkāviẏa  $  vijjulaṅgahŏ karaẏalĕ lāviẏa
diṇṇaĩ maṇi-kuṇḍalaĩ phurantaĩ  $  candāiccahũ teu harantaĩ
tāma kumāru vuttu vikkhāĕhĩ  $  vajjaẏaṇṇa-sīhoẏara-rāĕhĩ
"ṇava-kuvalaẏa-dala-dīhara-ṇaẏaṇahũ  $  maẏagala-gaï-gamaṇahũ sasi-vaẏaṇahũ
ucca-ṇilāḍālaṅkiẏa-tilaẏahũ  $  vahu-sohagga-bhogga-guṇa-ṇilaẏahũ
vibbhama-bhāubbhiṇṇa-sarīrahũ  $  taṇu-majjhahũ thaṇa-hara-gambhīrahũ

ghattā:

ahiṇava-rūvahũ  $  lāẏaṇṇa-vaṇṇa-saṃpuṇṇahũ
laï bho lakkhaṇa  $  vara tiṇṇi saẏaĩ tuhũ kaṇṇahũ"

_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 4:


taṃ ṇisuṇeppiṇu dasaraha-ṇandaṇu  $  ema pajampiu hasĕvi jaṇaddaṇu
"acchaü ti-ẏaṇu tāma vilavantaü  $  bhisiṇi-ṇihāu va raviẏara-chittaü
maĩ jāevaü dāhiṇa-desahŏ  $  koṅkaṇa-malaẏa-paṇḍi-uddesahŏ
tahĩ valahaddahŏ ṇilaü gavesami  $  pacchaĕ pāṇiggahaṇu karesamiḥ
ema kumāru pajampiu jaṃ je  $  maṇĕ visaṇṇu kaṇṇāẏaṇu taṃ je
daḍḍhu himeṇa va ṇaliṇi-samuccaü  $  muhĕ muhĕ ṇāĩ diṇṇu masi-kuñcaü
jāma tāma tūrĕhĩ vajjantĕhĩ  $  vivihĕhĩ maṅgalehĩ gijjantĕhĩ
vandiṇehĩ "jaẏa jaẏa" pabhaṇantĕhĩ  $  khujjaẏa-vāmaṇehĩ ṇaccantĕhĩ
sīẏa sa-lakkhaṇu valu païsāriu  $  vīẏā-indu va jaẏajaẏakāriu
tahĩ ṇivaseppiṇu ṇaẏarĕ ravaṇṇaĕ  $  addharatti-avasarĕ paḍivaṇṇaĕ

ghattā:

vala-ṇārāẏaṇa  $  gaẏa dasaüru muĕvi mahāiẏa
cettahŏ māsahŏ  $  taṃ kuvvara-ṇaẏaru parāiẏa


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 5:


kuvvara-ṇaẏaru parāiẏa jāvĕhĩ  $  phagguṇa-māsu pavoliu tāvĕhĩ
païṭṭhu vasanta-rāu āṇandeṃ  $  koila-kalaẏala-maṅgala-saddeṃ
ali-mihuṇĕhĩ vandiṇĕhĩ paḍhantĕhĩ  $  varahiṇa-vāvaṇehĩ ṇaccantĕhĩ
andolā-saẏa-toraṇa-vārĕhĩ  $  ḍhukku vasantu aṇeẏa-paẏārĕhĩ
katthaï cūa-vaṇaĩ pallaviẏaĩ  $  ṇava-kisalaẏa-phala-phullabbhahiẏaĩ
katthaï giri-siharaĩ vicchāẏaĩ  $  khala-muhaĩ va masi-vaṇṇaĩ ṇāẏaĩ
katthaï māhava-māsahŏ meiṇi  $  piẏa-viraheṇa va sūsaï kāmiṇi
katthaï gijjaï vajjaï mandalu  $  ṇara-mihuṇehĩ paṇacciu gondalu
taṃ tahŏ ṇaẏarahŏ uttara-pāsĕhĩ  $  jaṇa-maṇaharu joẏaṇa-uddesĕhĩ
diṭṭhu vasantatilaü ujjāṇaü  $  sajjaṇa-hiẏaü jema a-pamāṇaü

ghattā:

suhalu suẏandhaü  $  ḍollantu viẏāvaḍa-matthaü
aggaĕ rāmahŏ  $  ṇaṃ thiu kusumañjali-hatthaü


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 6:


tahĩ uvavaṇĕ païsĕvi viṇu kheveṃ  $  pabhaṇiu vāsuevu valaeveṃ
"bho asurāri-vaïri-musumūraṇa  $  dasaraha-vaṃsa-maṇoraha-pūraṇa
lakkhaṇa kahi mi gavesahi taṃ jalu  $  sajjaṇa-hiẏaü jema jaṃ ṇimmalu
dūrāgamaṇeṃ sīẏa tisāiẏa  $  hima-haẏa-ṇava-ṇaliṇi va vicchāiẏa"
taṃ ṇisuṇĕvi vaḍa-duma-sovāṇĕhĩ  $  caḍiu mahārisi vva guṇathāṇĕhĩ
tāva mahāsaru diṭṭhu ravaṇṇaü  $  ṇāṇāviha-taruvara-saṃchaṇṇaü
sārasa-haṃsa-kuñca-vaga-cumviu  $  ṇava-kuvalaẏa-dala-kamala-karamviu
taṃ pekkhevi kumāru padhāiu  $  ṇiviseṃ taṃ sara-tīru parāiu

ghattā:

païṭhu mahāvalu  $  jalĕ kamala-saṇḍu toḍantaü
māṇasa-saravarĕ  $  ṇaṃ sura-gaïndu kīlantaü


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 7:


lakkhaṇu jalu āḍohaï jāvĕhĩ  $  kuvvara-ṇaẏara-ṇarāhiu tāvĕhĩ
chuḍu chuḍu vaṇa-kīlaĕ ṇīsariẏaü  $  maẏaṇa-divasĕ ṇaravara-pariẏariẏaü
taruvarĕ taruvarĕ mañcu ṇivaddhaü  $  mañcĕ mañcĕ thiu jaṇu samaladdhaü
mañcĕ mañcĕ ārūḍha ṇaresara  $  meru-ṇiẏamvĕ ṇāĩ vijjāhara
mañcĕ mañcĕ ālāvaṇi vajjaï  $  mahu pijjaï hindolaü gijjaï
mañcĕ mañcĕ jaṇu rasaẏa-vihatthaü  $  ghummaï ghulaï viẏāvaḍa-matthaü
mañcĕ mañcĕ kīlanti su-mihuṇaĩ  $  ṇava-mihuṇaĩ kahĩ ṇeha-vihūṇaĩ
mañcĕ mañcĕ andolaï jaṇavaü  $  koila vāsaï bhajjaï damaṇaü

ghattā:

kuvvara-ṇāhĕṇa  $  kiu mañcārohaṇu jāvĕhĩ
sūru va candĕṇa  $  lakkhijjaï lakkhaṇu tāvĕhĩ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 8:


lakkhiu lakkhaṇu lakkhaṇa-bhariẏaü  $  ṇaṃ paccakkhu maẏaṇu avaẏariu
rūu ṇiĕvi sura-bhavaṇāṇandahŏ  $  maṇu ullolĕhĩ jāi ṇarindahŏ
maẏaṇa-sarāsaṇi dharĕvi ṇa sakkiu  $  vammahu dasa-thāṇehĩ paḍhukkiu
pahilaĕ kahŏ vi samāṇu ṇa vollaï  $  vīẏaĕ guru ṇīsāsu pamellaï
taïẏaĕ saẏalu aṅgu paritappaï  $  caüthaĕ ṇaṃ karavattĕhĩ kappaï
pañcamĕ puṇu puṇu pāseijjaï  $  chaṭṭhaĕ vāravāra mucchijjaï
sattamĕ jalu vi jaladda ṇa bhāvaï  $  aṭṭhamĕ maraṇa-līla darisāvaï
ṇavamaĕ pāṇa paḍanta ṇa veẏaï  $  dasamaĕ siru chijjantu ṇa ceẏaï

ghattā:

ema viẏambhiu  $  kusumāuhu dasahi mi thāṇĕhĩ
taṃ acchariẏaü  $  jaṃ mukku kumāru ṇa pāṇĕhĩ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 9:


jaṃ kaṇṭha-ṭṭhiu jīvu kumārahŏ  $  saṇṇaĕ vuttu "pahiu hakkārahŏ"
pahu-āṇaĕ pāikka padhāiẏa  $  ṇivisaddheṃ tahŏ pāsu parāiẏa
paṇavĕvi vuttu ti-khaṇḍa-pahāṇaü  $  "tumhahã kāi mi kokkaï rāṇaü"
taṃ ṇisuṇĕvi uccaliu jaṇaddaṇu  $  tihuaṇa-jaṇa-maṇa-ṇaẏaṇāṇandaṇu
viẏaḍa paoha dentu ṇaṃ kesari  $  kandaï bhārakkanta vasundhari
diṭṭhu kumāru kumāreṃ entaü  $  maẏaṇu jema jaṇa-maṇa-mohantaü
khaṇĕ kallāṇamālu romañciu  $  ṇaḍu jiha harisa-visāĕhĩ ṇacciu
puṇu vaïsāriu hari addhāsaṇĕ  $  bhaviu jema thiu diḍhu jiṇa-sāsaṇĕ

ghattā:

vaïṭhu jaṇaddaṇu  $  ālīḍhaĕ mañcĕ ravaṇṇaĕ
ṇava-varaïttu va  $  pacchaṇṇu miliu sahũ kaṇṇaĕ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 10:


ve vi vaïṭṭha vīra ekkāsaṇĕ  $  candāicca jema gaẏaṇaṅgaṇĕ
ekku pacaṇḍu tikhaṇḍa-pahāṇaü  $  aṇṇekku vi kuvvara-pura-rāṇaü
ekkahŏ calaṇa-jualu kummuṇṇaü  $  aṇṇekkahŏ rattuppala-vaṇṇaü
ekkahŏ ūrū (?)-jualu su-vittharu  $  aṇṇekkahŏ sukumāru su-maccharu
pañcāṇaṇa-kaḍi-maṇḍalu ekkahŏ  $  ṇāri-ṇiẏamva-vimvu aṇṇekkahŏ
ekkahŏ sulaliu sundaru aṅgaü  $  aṇṇekkahŏ taṇu-tivali-taraṅgaü
ekkahŏ sohaï viẏaḍu uratthalu  $  aṇṇekkahŏ jovvaṇu thaṇa-cakkalu
ekkahŏ vāhaü dīha-visālaü  $  aṇṇekkahŏ ṇaṃ mālaï-mālaü
vaẏaṇa-kamalu papphulliu ekkahŏ  $  puṇṇima-canda-rundu aṇṇekkahŏ
ekkahŏ go-kamalaĩ vitthariẏaĩ  $  aṇṇekkahŏ vahu-vibbhama-bhariẏaĩ
ekkahŏ siru vara-kusumĕhĩ vāsiu  $  aṇṇekkahŏ vara-maüḍa-vihūsiu

ghattā:

ekku sa-lakkhaṇu  $  lakkhijjaï jaṇĕṇa aseseṃ
aṇṇekku vi puṇu  $  pacchaṇṇa ṇāri ṇara-veseṃ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 11:


daṇu-duggāha-gāha-avagāheṃ  $  puṇu puṇaruttĕhĩ kuvvara-ṇāheṃ
ṇaẏaṇa-kaḍakkhiu lakkhaṇa-saravaru  $  jo sura-sundari-ṇaliṇi-suhaṅkaru
jo katthūriẏa-paṅkuppaṅkiu  $  jo ari-karihĩ ṇa ḍohĕvi sakkiu
jo sura-saüṇa-sahāsĕhĩ maṇḍiu  $  jo kāmiṇi-thaṇa-cakkĕhĩ caḍḍiu
tahĩ tehaĕ sarĕ seẏa-jalolliu  $  lakkhaṇa-vaẏaṇa-kamalu papphulliu
kaṇṭha-maṇohara-dīhara-ṇālaü  $  vara-romañca-kañcu-kaṇṭālaü
dasaṇa-sakesaru ahara-mahādalu  $  vaẏa-maẏarandaü kaṇṇāvattalu
loẏaṇa-phullandhuẏa-paricumviu  $  kuḍila-vāla-sevāla-karamviu

ghattā:

lakkhaṇa-saravaru  $  haü bhukkha-mahāhima-vāeṃ
taṃ muha-paṅkaü  $  lakkhijjaï kuvvara-rāeṃ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 12:


jaṃ muha-kamalu diṭṭhu ohulliu  $  vālikhilla-taṇaeṇa pavolliu
"he ṇaraṇāha-ṇāha bhuvaṇāhiva  $  bhoẏaṇu bhuñjahu su-kalattaṃ piva
sa-gulu sa-loṇaü sarasu sa-icchaü  $  mahuru suandhu sa-ṇehu su-pacchaü
taṃ bhuñjĕppiṇu paḍhama-piẏāsaṇu  $  pacchalĕ kiṃ pi karahu saṃbhāsaṇu"
taṃ ṇisuṇevi pajampiu lakkhaṇu  $  amara-varaṅgaṇa-ṇaẏaṇa-kaḍakkhaṇu
"uhu jo dīsaï rukkhu ravaṇṇaü  $  pattala-vahala-ḍāla-saṃchaṇṇaü
āẏahŏ viulĕ mūlĕ daṇu-dāraü  $  acchaï sāmisālu amhāraü"

ghattā:

lakkhaṇa-vaẏaṇĕhĩ  $  valu kokkiu caliu sa-kantaü
kariṇi-vihūsiu  $  ṇaṃ vaṇa-gaïndu malhantaü


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 13:


gulugulantu halahei mahaggaü  $  taruvara-giri-kandarahŏ viṇiggaü
seẏa-pavāha-galiẏa-gaṇḍatthalu  $  toṇā-juẏala-viula-kumbhatthalu
picchāvali-aliula-parimāliu  $  kiṅkiṇi-gejjā-mālomāliu
vitthiẏa-vāṇa-visāṇa-bhaẏaṅkaru  $  thora-palamva-vāhu-lamviẏa-karu
dhaṇuvara-laggaṇakhambhummūlaṇu  $  duṭṭhāruṭṭha-meṭṭha-paḍikūlaṇu
sara-sikkāra karantu mahāvalu  $  tisa-bhukkhaĕ khalantu vihalaṅghalu
chāhihĕ vejjhaĩ dentu viruddhaü  $  jiṇavara-vaẏaṇaṅkusĕṇa ṇiruddhaü
jāṇaï-vara-gaṇiẏāri-vihūsiu  $  taṃ pekkhĕvi jaṇavaü uddhūsiu

ghattā:

mañcāruhaṇahŏ  $  uttiṇṇu asesu vi rāẏa-gaṇu
meru-ṇiẏamvahŏ  $  ṇaṃ ṇivaḍiu gaha-tārāẏaṇu


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 14:


hari-kallāṇamāla daṇu-dalaṇĕhĩ  $  paḍiẏa ve vi valaevahŏ calaṇĕhĩ
"acchahũ tāva deva jala-kīlaĕ  $  pacchaĕ bhoẏaṇu bhuñjahũ līlaĕ"
ema bhaṇeppiṇu diṇṇaĩ tūraĩ  $  jhallari-tuṇava-paṇava-daḍi-paharaĩ
païṭha sa-sāhaṇa saravara-ṇahaẏalĕ  $  phullandhua-bhamanta-gahamaṇḍalĕ
dhavala-kamala-ṇakkhatta-vihūsiĕ  $  mīṇa-maẏara-kakkaḍaĕ padīsiĕ
utthallanta-saphari-cala-vijjulĕ  $  ṇāṇāviha-vihaṅga-ghaṇa-saṅkulĕ
kuvalaẏa-dala-tamoha-darisāvaṇĕ  $  sīẏara-ṇiẏara-varisa-varisāvaṇĕ
jala-taraṅga-suracāvārambhiĕ  $  vala-joisiẏa-cakka-paviẏambhiĕ

ghattā:

tahĩ sara-ṇahaẏalĕ  $  sa-kalatta ve vi hari-halahara
rohiṇi-raṇṇahĩ  $  ṇaṃ parimiẏa canda-divāẏara


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 15:


tahĩ tehaĕ sarĕ salilĕ tarantaĩ  $  saṃcaranti cāmīẏara-jantaĩ
ṇāĩ vimāṇaĩ saggahŏ paḍiẏaĩ  $  vaṇṇa-vicitta-raẏaṇa-veẏaḍiẏaĩ
ṇatthi raẏaṇu jahĩ jantu ṇa ghaḍiẏaü  $  ṇatthi jantu jahĩ mihuṇu ṇa caḍiẏaü
ṇatthi mihuṇu jahĩ ṇehu ṇa vaḍḍhiu  $  ṇatthi ṇehu jo ṇaü suraẏaḍḍhiu
tahĩ ṇara-ṇāri-juvaï jala-kīlaĕ  $  kīlantāĩ ṇhanti sura-līlaĕ
salilu karaggĕhĩ apphālantaĩ  $  murava-vajja-ghāẏaĩ darisantaĩ
khaliĕhĩ valiĕhĩ ahiṇava-geĕhĩ  $  vandhahĩ suraẏakkhittiẏa-bheĕhĩ
chandĕhĩ tālĕhĩ vahu-laẏa-bhaṅgĕhĩ  $  karaṇucchittĕhĩ ṇāṇā-bhaṅgĕhĩ

ghattā:

cokkhu sa-rāgaü  $  siṅgāra-hāra-darisāvaṇu
pukkhara-jujjhu va  $  taṃ jala-kīlaṇaü sa-lakkhaṇu


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 16:

jalĕ jaẏa-jaẏa-saddeṃ ṇhāẏa ṇara  $  puṇu ṇiggaẏa hala-sāraṅga-dhara
etthantarĕ samarĕ samatthaĕṇa  $  sira-ṇamiẏa-kaẏañjali-hatthaĕṇa
taṇu-luhaṇaĩ devi pahāṇaĕṇa  $  puṇu tiṇṇi vi kuvvara-rāṇaĕṇa
pacchaṇṇĕ bhavaṇĕ païsāriẏaĩ  $  cāmiẏara-vīḍhĕ vaïsāriẏaĩ
vitthāriu vittharu bhoẏaṇaü  $  sukalattu va iccha ṇa bhañjaṇaü
rajjaṃ piva paṭṭa-vihūsiẏaü  $  tūraṃ piva thālālaṅkiẏaü
suraẏaṃ piva sa-rasu sa-timmaṇaü  $  vāẏaraṇu va sahaï sa-viñjaṇaü
taṃ bhuttu saïcchaĕ bhoẏaṇaü  $  ṇaṃ kiu jaga-ṇāheṃ pāraṇaü

ghattā:

diṇṇu vilevaṇu  $  diṇṇaĩ devaṅgaĩ vatthaĩ
sālaṅkāraïṃ  $  ṇaṃ sukaï-kiẏaĩ sui-satthaĩ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 17:


tīhi mi parihiẏāĩ devaṅgaĩ  $  uvahi-jalāĩ va vahala-taraṅgaĩ
dullaha-lambhaĩ jiṇa-vaẏaṇāĩ va  $  pasariẏa-paṭṭaĩ uccha-vaṇāĩ va
dīhara-cheẏaĩ atthāṇāĩ va  $  phulliẏa-ḍālaĩ ujjāṇāĩ va
ṇicchiddaĩ kaï-kavva-paẏāĩ va  $  haluvaĩ cāraṇa-jaṇa-vaẏaṇāĩ
laṇhaĩ kāmiṇi-muha-kamalāĩ va  $  vaḍḍaĩ jiṇavara-dhamma-phalāĩ va
samasuttaĩ kiṇṇara-mihuṇāĩ va  $  aha saṃmattaĩ vāẏaraṇāĩ va
to etthantarĕ kuvvara-sāreṃ  $  oẏāriu saṇṇāhu kumāreṃ
suravara-kulisa-majjha-taṇu-aṅgeṃ  $  ṇāvaï kañcuu mukku bhuaṅgeṃ

ghattā:

tihuaṇa-ṇāhĕṇa  $  surajaṇa-maṇa-ṇaẏaṇāṇandeṃ
mokkhahŏ kāraṇĕ  $  saṃsāru va mukku jiṇindeṃ


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 18:


tahĩ ekkanta-bhavaṇĕ pacchaṇṇaĕ  $  jaṃ appāṇu pagāsiu kaṇṇaĕ
pucchiẏa rāhaveṇa parioseṃ  $  "akkhu kāĩ tuhũ thiẏa ṇara-veseṃ"
taṃ ṇisuṇeppiṇu pagaliẏa-ṇaẏaṇī  $  ema pajampiẏa gaggira-vaẏaṇī
"ruddabhutti-ṇāmeṇa pahāṇaü  $  dujjaü viñjha-mahīhara-rāṇaü
teṇa dhareppiṇu kuvvara-sāraü  $  vālikhillu ṇiu jaṇaṇu mahāraü
teṃ kajjeṃ thiẏa haũ ṇara-veseṃ  $  jiha ṇa muṇijjami jaṇĕṇa aseseṃ"
taṃ ṇisuṇevi vaẏaṇu hari kuddhaü  $  ṇaṃ pañcāṇaṇu āmisa-luddhaü
accantanta-ṇettu phuriẏāharu  $  ema pajampiu kuruḍu samaccharu

ghattā:
"jaï samaraṅgaṇĕ  $  taṃ ruddabhutti ṇaü mārami
to sahũ sīẏaĕ  $  sīrāuhu ṇaü jaẏakārami"


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 19:


jaṃ kallāṇamāla mambhīsiẏa  $  lahu ṇara-vesu laïu āsāsiẏa
tāva divāẏaru gaü atthavaṇahŏ  $  lou paḍhukkaü ṇiẏa-ṇiẏa-bhavaṇahŏ
ṇisi-ṇisiẏari dasa-disahĩ padhāiẏa  $  mahi-gaẏaṇoṭṭha ḍasĕvi saṃpāiẏa
gaha-ṇakkhatta-danta-uddantura  $  uvahi-jīha-giri-dāḍhā-bhāsura
ghaṇa-loẏaṇa-sasi-tilaẏa-vihūsiẏa  $  sañjhā-lohiẏa-ditta-padīsiẏa
tihuẏaṇa-vaẏaṇa-kamalu dariseppiṇu  $  sutta ṇāĩ ravi-maḍaü gileppiṇu
tāva mahāvala-valu viṇṇāsĕvi  $  tālavatte ṇiẏa-ṇāmu pagāsĕvi
sīẏaĕ sahũ vala-kaṇha viṇiggaẏa  $  ṇitturaṅga ṇīsandaṇa ṇiggaẏa

ghattā:

tāva vihāṇaü  $  ravi uṭṭhiu raẏaṇi-viṇāsaü
gaẏa acchanti va  $  ṇaṃ diṇaẏaru āu gavesaü


_______________________________________________________________


START
PAUMACARIU, Kaṇḍa II, Saṃdhi 26, Kaḍavaka 20:


uṭṭhĕvi kuvvarapura-paramesaru  $  jāva sa-hattheṃ vāẏaï akkharu
tāva tiloẏahŏ atula-paẏāvaĩ  $  suravara-bhavaṇa-viṇiggaẏa-ṇāvaĩ
duddama-dāṇavenda-āẏāmaĩ  $  diṭṭhaĩ lakkhaṇa-rāmahũ ṇāvaĩ
khaṇĕ kallāṇamāla mucchaṃgaẏa  $  ṇivaḍiẏa keli va khara-pavaṇāhaẏa
dukkhu dukkhu āsāsiẏa jāvĕhĩ  $  hāhākāru pamelliu tāvĕhĩ
"hā hā rāma rāma jaga-sundara  $  lakkhaṇa lakkhaṇalakkha-suhaṅkara
ha ha sīĕ sīĕ uppekkhami  $  tihi mi jaṇahũ ekkaṃ pi ṇa pekkhami"
ema palāu karanti ṇa thakkaï  $  khaṇĕ ṇīsasaï sasaï khaṇĕ kokkaï

ghattā:

khaṇĕ khaṇĕ joẏaï  $  caüdisu loẏaṇĕhĩ visālĕhĩ
khaṇĕ khaṇĕ pahaṇaï  $  sira-kamalu sa iṃ bhu va-ḍālĕhĩ


----------  [27. sattavīsamo saṃdhi]  ----------


to sāẏara-vajjāvatta-dhara  $  sura-ḍāmara asura-viṇāsaẏara
ṇārāẏaṇa-rāhava raṇĕ ajaẏa  $  ṇaṃ matta mahāgaẏa viñjhu gaẏa


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 1:


tāṇantarĕ ṇammaẏa diṭṭha sari  $  sari jaṇa-maṇa-ṇaẏaṇāṇanda-kari
kari-maẏara-karāhaẏa-uhaẏa-taḍa  $  taḍaẏaḍa paḍanti ṇaṃ vajja-jhaḍa
jhaḍa-bhīma-ṇiṇāeṃ gīḍha-bhaẏa  $  bhaẏa-bhīẏa-samuṭṭhiẏa-cakkahaẏa
haẏa-hiṃsiẏa-gajjiẏa-matta-gaẏa  $  gaẏavara-aṇavaraẏa-visaṭṭa-maẏa
maẏa-mukka-karamviẏa vahaï mahu  $  mahuẏara ruṇṭanti milanti tahu
tahŏ dhāiẏa gandhava-pavaha-gaṇa  $  gaṇa-bhariẏa-karañjali tuṭṭha-maṇa
maṇahara ḍhekkāra muanti vala  $  vala-kamala-karamviẏa saṅga-dala
dalĕ bhamara pariṭṭhiẏa kesarahŏ  $  kesaru ṇiu ṇavara jiṇesarahŏ

ghattā:

to sīrāuha-sāraṅgadhara  $  sahũ sīẏaĕ salilĕ païṭṭha ṇara
uvaẏāru kareppiṇu revaẏaĕ  $  ṇaṃ tāriẏa sāsaṇa-devaẏaĕ


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 2:


thovantarĕ mahihara bhuaṇa-siri  $  sirivaccheṃ dīsaï viñjhaïri
iriṇappahu sasipahu kaṇhapahu  $  pihulappahu ṇippahu jhīṇapahu
muravo vva sa-tālu sa-vaṃsaharu  $  visaho vva sa-siṅgu mahanta-ḍaru
maẏaṇo vva mahāṇala-daddha-taṇu  $  jalaü vva sa-vāri bhaḍu vva sa-vaṇu
tahĩ tehaĕ selĕ ahiṭṭhiẏaĩ  $  duṇimittaĩ tāva samuṭṭhiẏaĩ
phekkāraï siva vāẏasu rasaï  $  bhīsāvaṇu bhaṇḍaṇu ahilasaï
saru suṇĕvi pakampiẏa jaṇaẏa-sua  $  thiẏa vihi mi dhareppiṇu bhuĕhĩ bhua
"kiṃ ṇa suu cavantu vi ko vi ṇaru  $  jiha saüṇaü māṇiu dei varu"

ghattā:

taṃ ṇisuṇĕvi asura-vimaddaṇĕṇa  $  mambhīsiẏa sīẏa jaṇaddaṇĕṇa
"siẏa lakkhaṇu valu paccakkhu jahĩ  $  kaü saüṇa-visaüṇĕhĩ gaṇṇu tahĩ"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 3:


etthantarĕ rahasa-samucchaliu  $  āheḍaĕ ruddabhutti caliu
ti-sahāsĕhĩ rahavara-gaẏavarĕhĩ  $  taddūṇa-turaṅgĕhĩ ṇaravarĕhĩ
saṃcalleṃ viñjha-pahāṇaĕṇa  $  lakkhijjaï jāṇaï rāṇaĕṇa
papphulliẏa-dhavala-kamala-vaẏaṇa  $  indīvara-dala-dīhara-ṇaẏaṇa
taṇu majjhĕ ṇiẏamvĕ vacchĕ garua  $  jaṃ ṇaẏaṇa-kaḍakkhiẏa jaṇaẏa-sua
ummāẏaṇa-maẏaṇĕhĩ mohaṇĕhĩ  $  vāṇĕhĩ saṃdīvaṇa-sosaṇĕhĩ
āẏalliu salliu mucchiẏaü  $  puṇu dukkhu dukkhu omucchiẏaü
kara moḍaï aṅgu valaï hasaï  $  ūsasaï sasaï puṇu ṇīsasaï

ghattā:

maẏaraddhaẏa-sara-jajjariẏa-taṇu  $  pahu ema pajampiu kuiẏa-maṇu
"valimaṇḍaĕ vaṇavasi vaṇavasahũ  $  uddālĕvi āṇahŏ pāsu mahu"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 4:


taṃ vaẏaṇu suṇeppiṇu ṇara-ṇiẏaru  $  utthariu ṇāĩ ṇava-amvuharu
gajjanta-mahāgaẏa-ghaṇa-pavalu  $  tikkhagga-khagga-vijjula-cavalu
haẏa-paḍaha-pagajjiẏa-gaẏaṇaẏalu  $  sara-dhārā-dhoraṇi-jala-vahalu
dhua-dhavala-chatta-ḍiṇḍīra-varu  $  maṇḍaliẏa-cāva-suracāva-karu
saẏa-sandaṇa-vīḍha-bhaẏāvahulu  $  siẏa-camara-valāẏa-panti-viulu
orasiẏa-saṅkha-daddura-paüru  $  toṇīra-mora-ṇaccaṇa-gahiru
taṃ pekkhĕvi guñja-puñja-ṇaẏaṇu  $  daṭṭhoṭṭha-ruṭṭha-rosiẏa-vaẏaṇu
āvaddha-toṇu dhaṇuharu abhaü  $  dhāiu lakkhaṇu lahu laddha-jaü

ghattā:

taṃ riu-kaṅkāla-viṇāsaẏaru  $  halaheihĕ bhāẏaru sīẏa-varu
jaṇa-maṇa-kampāvaṇu sara-pavaṇu  $  hemantu paḍhukkiu mahumahaṇu


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 5:


apphāliu mahumahaṇeṇa dhaṇu  $  dhaṇu-saddĕ samuṭṭhiu khara-pavaṇu
khara-pavaṇa-pahaẏa jalaẏara raḍiẏa  $  raḍiẏāgame vajjāsaṇi paḍiẏa
paḍiẏā giri sihara samucchaliẏa  $  ucchaliẏa caliẏa mahi ṇiddaliẏa
ṇiddaliẏa bhuaṅga visaggi mukka  $  mukkanta ṇavara sāẏarahã ḍhukka
ḍhukkantĕhĩ vahala phuliṅga ghitta  $  ghaṇa sippi-saṅkha-saṃpuḍa palitta
dhagadhagadhaganti muttāhalāĩ  $  kaḍhakaḍhakaḍhanti sāẏara-jalāĩ
hasahasahasanti puliṇantarāĩ  $  jalajalajalanti bhuaṇantarāĩ
teṃ dhaṇuhara-saddeṃ ṇiṭṭhureṇa  $  riu mukka paẏāva-maḍapphareṇa

ghattā:

bhaẏa-bhīẏa visaṇṭhula ṇara pavara  $  loṭṭāviẏa haẏa gaẏa dhaẏa camara
dhaṇuhara-ṭaṅkāra-pavaṇa-pahaẏa  $  riu-taruvara ṇaṃ saẏa-khaṇḍa gaẏa


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 6:


etthantarĕ to viñjhāhivaï  $  sahũ mantihĩ ruddabhutti cavaï
"imu kāĩ hojja taïlokka-bhaü  $  kiṃ meru-siharu saẏa-khaṇḍa gaü
kiṃ dunduhi haẏa suravara-jaṇĕṇa  $  kiṃ gajjiu palaẏa-mahāghaṇĕṇa
kiṃ gaẏaṇa-maggĕ taḍi taḍaẏaḍiẏa  $  kiṃ mahiharĕ vajjāsaṇi paḍiẏa
kiṃ kālu kaẏanta-mittu hasiu  $  kiṃ valaẏāmuhu samuddu rasiu
kiṃ indahŏ indattaṇu ṭaliu  $  khaẏa-rakkhaseṇa kiṃ jagu giliu
kiṃ gaü pāẏālahŏ bhuvaṇaẏalu  $  vambhaṇḍu phuṭṭu kiṃ gaẏaṇaẏalu
kiṃ khaẏa-māruu ṭhāṇahŏ caliu  $  kiṃ asaṇi-ṇihāu samucchaliu

ghattā:

kiṃ saẏala sa-sāẏara caliẏa mahi  $  kiṃ disi-gaẏa kiṃ gajjiẏa uvahi
ĕu akkhu mahantaü acchariu  $  kahŏ saddeṃ tihuaṇu tharahariu"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 7:


jaṃ ṇaravaï eva cavantu suu  $  pabhaṇaï subhutti kaṇṭaïẏa-bhuu
"suṇi akkhami jaṃ taïlokka-bhaü  $  ṇaü meru-siharu saẏa-khaṇḍa gaü
ṇaü dunduhi haẏa suravara-jaṇĕṇa  $  ṇaü gajjiu palaẏa-mahāghaṇĕṇa
ṇaü gaẏaṇa-maggĕ taḍi taḍaẏaḍiẏa  $  ṇaü mahiharĕ vajjāsaṇi paḍiẏa
ṇaü kālu kiẏanta-mittu hasiu  $  ṇaü valaẏāmuhu samuddu rasiu
ṇaü indahŏ indattaṇu ṭaliu  $  khaẏa-rakkhaseṇa ṇaü jagu giliu
ṇaü gaü pāẏālahŏ bhuvaṇaẏalu  $  vambhaṇḍu phuṭṭu ṇaü gaẏaṇaẏalu
ṇaü khaẏa-māruu thāṇahŏ caliu  $  ṇaü asaṇi-ṇihāu samucchaliu
ṇaü saẏala sa-sāẏara caliẏa mahi  $  ṇaü disi-gaẏa ṇaü gajjiẏa uvahi

ghattā:

siẏa-lakkhaṇa-vala-guṇa-vantaĕṇa  $  ṇīsesu vi jaü dhavalantaĕṇa
su-kalatteṃ jima jaṇa-maṇaharĕṇa  $  ĕu gajjiu lakkhaṇa-dhaṇuharĕṇa


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 8:


suṇĕ ṇaravaï asura-parāẏaṇahũ  $  jaṃ ciṇhaĩ vala-ṇārāẏaṇahũ
taṃ atthi asesu vi vaṇavasahũ  $  surabhuvaṇucchaliẏa-mahājasahũ
ekkahŏ sasi-ṇimmala-dhavalu taṇu  $  aṇṇekkahŏ kuvalaẏa-ghaṇa-kasaṇu
ekkahŏ mahi-māṇadaṇḍa calaṇa  $  aṇṇekkahŏ duddama-daṇu-dalaṇa
ekkahŏ taṇu majjhu padīsiẏaü  $  aṇṇekkahŏ kamala-vihūsiẏaü
ekkahŏ vacchatthalu siẏa-sahiu  $  aṇṇekkahŏ sīẏāṇuggahiu
ekkahŏ bhīsāvaṇu hei halu  $  aṇṇekkahŏ dhaṇuharu atula-valu
ekkahŏ muhu sasikundujjalaü  $  aṇṇekkahŏ ṇava-ghaṇa-sāmalaü"

ghattā:

taṃ vaẏaṇu suṇeppiṇu vigaẏa-maü  $  ṇīsandaṇu ṇiggaü ṇitturaü
valaevahŏ calaṇĕhĩ paḍiu kiha  $  ahiseĕ jiṇindahŏ indu jiha


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 9:


jaṃ ruddabhutti calaṇĕhĩ paḍiu  $  taṃ lakkhaṇu kovāṇalĕ caḍiu
           dhagadhagadhagantu  $                 tharatharatharantu
          "haṇu haṇu" bhaṇantu  $                 ṇaṃ kali kiẏantu
           karaẏala dhuṇantu  $                 mahi ṇiddalantu
           vipphuriẏa-vaẏaṇu  $                  ṇiḍḍariẏa-ṇaẏaṇu
           mahi-māṇadaṇḍu  $                  paravala-pacaṇḍu
           so caviu eva  $                  "riu melli deva
           jaṃ païja eṇa  $                  pujjaï haeṇa"

ghattā:

taṃ vaẏaṇu suṇeppiṇu atula-valu  $  "suṇu lakkhaṇa" pacaviu eva valu
"mukkāuhu jo calaṇĕhĩ paḍaï  $  teṃ ṇihaeṃ ko jasu ṇivvaḍaï"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 10:


thiu lakkhaṇu valĕṇa ṇivāriẏaü  $  ṇaṃ vara-gaïndu kaṇṇāriẏaü
ṇaṃ sāẏaru majjāẏaĕ dhariu  $  puṇu puṇu vi caviu macchara-bhariu
"khala khudda pisuṇa taü sira-kamalu  $  ettaḍĕṇa cukku jaṃ ṇaviu valu
vari vālikhillu muĕ vandi lahu  $  ṇaṃ to jīvantu ṇa jāhi mahu"
taṃ ṇisuṇĕvi ṇiviseṃ mukku pahu  $  ṇaṃ jiṇavareṇa saṃsāra-pahu
ṇaṃ gaha-kalloleṃ amiẏa-taṇu  $  ṇaṃ garuḍa-vihaṅgeṃ uragamaṇu
ṇaṃ mukku suaṇu dujjaṇa-jaṇahŏ  $  ṇaṃ vāraṇu vāri-ṇivandhaṇahŏ
ṇaṃ mukku bhaviu bhava-sāẏarahŏ  $  tiha vālikhillu dukkhoẏarahŏ

ghattā:

te ruddabhutti-vala-mahumahaṇa  $  sahũ kuvvara-ṇivĕṇa caẏāri jaṇa
thiẏa jāṇaï tehĩ samāṇu kiha  $  caü-sāẏara-parimiẏa puhaï jiha

_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 11:


to vālikhilla-viñjhāhivaï  $  avaropparu ṇeha-ṇivaddha-maï
kama-kamalĕhĩ ṇivaḍiẏa halaharahŏ  $  ṇami-viṇami jema ciru jiṇavarahŏ
saĩ hattheṃ valĕṇa samuṭṭhaviẏa  $  uvahi va samaehĩ pariṭṭhaviẏa
bharahahŏ pāikka ve vi thaviẏa  $  lahu ṇiẏa-ṇiẏa-ṇilaẏahũ paṭṭhaviẏa
uttiṇṇaĩ tiṇṇi vi mahiharahŏ  $  ṇaṃ bhaviẏaĩ bhava-dukkhoẏarahŏ
ṇaṃ meru-ṇiẏamvahŏ kiṇṇaraĩ  $  ṇaṃ saggahŏ caviẏaĩ suravaraĩ
viṇu kheveṃ tāvi parāiẏaĩ  $  kira salilu piẏanti tisāiẏaĩ
ṇavaruṇhaü raviẏara-tāviẏaü  $  su-kuḍumvu va khala-saṃtāviẏaü

ghattā:

diṇaẏara-vara-kiraṇa-karamviẏaü  $  jalu levi bhuĕhĩ pari-cumviẏaü
païsantu ṇa bhāvaï muhahŏ kiha  $  aṇṇāṇahŏ jiṇavara-vaẏaṇu jiha


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 12:


puṇu tāvi tareppiṇu ṇiggaẏaĩ  $  ṇaṃ tiṇṇi mi viñjha-mahāgaẏaĩ
vaïdehi pajampiẏa harivalahŏ  $  suravara-kari-kara-thira-karaẏalahŏ
"jalu kahi mi gavesahŏ ṇimmalaü  $  jaṃ tisa-haru hima-sasi-sīẏalaü
taṃ icchami bhaviu va jiṇa-vaẏaṇu  $  ṇihi ṇiddhaṇu jaccandhu va ṇaẏaṇu"
valu dhīraï "dhīrī hohi dhaṇĕ  $  maṃ kāẏaru muhu kari migaṇaẏaṇĕ"
thovantaru puṇu viharantaĕhĩ  $  malhantĕhĩ paü paü dentaĕhĩ
lakkhijjaï aruṇagāmu puraü  $  vaẏa-vandha-vihūsiu jiha muraü
kappadumo vva caüddisu suhalu  $  ṇaṭṭāvaü vva ṇāḍaẏa-kusalu

ghattā:

taṃ aruṇagāmu saṃpāiẏaĩ  $  muṇivara iva mokkha-tisāiẏaĩ
so ṇaü jaṇu jeṇa ṇa diṭṭhāĩ  $  gharu kavilahŏ gampi païṭṭhāĩ


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 13:


ṇijjhāiu taṃ gharu diẏavarahŏ  $  ṇaṃ parama-thāṇu thiru jiṇavarahŏ
ṇiravekkhu ṇirakkharu kevalaü  $  ṇimmāṇu ṇirañjaṇu ṇimmalaü
ṇivvatthu ṇiratthu ṇirāharaṇu  $  ṇiddhaṇu ṇibbhattaü ṇimmahaṇu
tahĩ tehaĕ bhavaṇĕ païṭṭhāĩ  $  chuḍu chuḍu jalu piĕvi ṇiviṭṭhāĩ
kuñjara iva guhĕ āvāsiẏaĩ  $  hariṇā iva vāhuttāsiẏaĩ
acchanti jāva tahĩ ekku khaṇu  $  diu tāva parāiu kuiẏa-maṇu
"maru maru ṇīsaru ṇīsaru" bhaṇantu  $  dhūmaddhaü vva dhagadhagadhagantu
bhaẏa-bhīsaṇu kuruḍu saṇiccharu vva  $  vahu-uvavisa-viṇṇaü visaharu vva

ghattā:

"kiṃ kālu kiẏantu mittu variu  $  kiṃ kesari kesaraggeṃ dhariu
ko jama-muha-kuharahŏ ṇīsariu  $  jo bhavaṇĕ mahāraĕ païsariu"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 14:


taṃ vaẏaṇu suṇeppiṇu mahumahaṇu  $  āruṭṭhu samara-bhara-uvvahaṇu
ṇaṃ dhāiu kari thira-thora-karu  $  ummūliu diẏavaru jema taru
uggāmĕvi bhāmĕvi gaẏaṇaẏalĕ  $  kira ghivaï paḍīvaü dharaṇiẏalĕ
karĕ dhariu tāva halapaharaṇĕṇa  $  "muĕ muĕ mā haṇahi akāraṇĕṇa
diẏa-vāla-gola-pasu-tavasi-tiẏa  $  cha vi pariharu mellĕvi māṇa-kiẏa"
taṃ ṇisuṇĕvi diẏavaru lakkhaṇĕṇa  $  ṇaṃ mukku alakkhaṇu lakkhaṇĕṇa
osariu vīru pacchāmuhaü  $  aṅkusa-ṇiruddhu ṇaṃ matta-gaü
puṇu hiẏaĕ visūraï khaṇĕ jĕ khaṇĕ  $  "saẏa-khaṇḍa-khaṇḍu vari hūu raṇĕ

ghattā:

vari pahariu vari kiu tavacaraṇu  $  vari visu hālāhalu vari maraṇu
vari acchiu gampiṇu guhila-vaṇĕ  $  ṇavi ṇivisu vi ṇivasiu avuhaẏaṇĕ"


_______________________________________________________________


START
PAUMACARIU, Kaṇḍa II, Saṃdhi 27, Kaḍavaka 15:


to tiṇṇi vi ema cavantāĩ  $  ummāhaü jaṇahŏ jaṇantāĩ
diṇa-pacchima-paharĕ viṇiggaẏāĩ  $  kuñjara iva viula-vaṇahŏ gaẏāĩ
vitthiṇṇu raṇṇu païsanti jāva  $  ṇaggohu mahādumu diṭṭhu tāva
guru-vesu karĕvi sundara-sarāĩ  $  ṇaṃ vihaẏa paḍhāvaï akkharāĩ
vukkaṇa-kisalaẏa ka-kkā ravanti  $  vāuli-vihaṅga ki-kkī bhaṇanti
vaṇa-kukkuḍa ku-kkū āẏaranti  $  aṇṇu vi kalāva ke-kkaï cavanti
piẏamāhaviẏaü ko-kkaü lavanti  $  kaṃ-kā vappīha samullavanti
so taruvaru guru-gaṇahara-samāṇu  $  phala-patta-vantu akkhara-ṇihāṇu

ghattā:

païsantĕhĩ asura-vimaddaṇĕhĩ  $  siru ṇāmĕvi rāma-jaṇaddaṇĕhĩ
pariañcĕvi dumu dasaraha-suĕhĩ  $  ahiṇandiu muṇi va sa iṃ bhu ĕhĩ


----------  [28. aṭṭhāvīsamo saṃdhi]  ----------


sīẏa sa-lakkhaṇu dāsarahi  $  taruvara-mūlĕ pariṭṭhiẏa jāvĕhĩ
pasaraï su-kaïhĕ kavvu jiha  $  meha-jālu gaẏaṇaṅgaṇĕ tāvĕhĩ


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 1:


pasaraï meha-vindu gaẏaṇaṅgaṇĕ  $  pasaraï jema seṇṇu samaraṅgaṇĕ
pasaraï jema timiru aṇṇāṇahŏ  $  pasaraï jema vuddhi vahu-jāṇahŏ
pasaraï jema pāu pāviṭṭhahŏ  $  pasaraï jema dhammu dhammiṭṭhahŏ
pasaraï jema joṇha maẏavāhahŏ  $  pasaraï jema kitti jagaṇāhahŏ
pasaraï jema cinta dhaṇa-hīṇahŏ  $  pasaraï jema kitti sukulīṇahŏ
pasaraï jema saddu sura-tūrahŏ  $  pasaraï jema rāsi ṇahĕ sūrahŏ
pasaraï jema davaggi vaṇantarĕ  $  pasaraï meha-jālu tiha amvarĕ
taḍi taḍaẏaḍaï paḍaï ghaṇu gajjaï  $  jāṇaï rāmahŏ saraṇu pavajjaï

ghattā:

amara-mahādhaṇu-gahiẏa-karu  $  meha-gaïndĕ caḍĕvi jasa-luddhaü
uppari gimbha-ṇarāhivahŏ  $  pāusa-rāu ṇāĩ saṇṇaddhaü


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 2:


jaṃ pāusa-ṇarindu galagajjiu  $  dhūlī-raü gimbheṇa visajjiu
gampiṇu meha-vindĕ ālaggaü  $  taḍi-karavāla-pahārĕhĩ bhaggaü
jaṃ vivarammuhu caliu visālaü  $  uṭṭhiu "haṇu" bhaṇantu uṇhālaü
dhagadhagadhagadhagantu uddhāiu  $  hasahasahasahasantu saṃpāiu
jalajalajalajalajala pacalantaü  $  jālāvali-phuliṅga mellantaü
dhūmāvali-dhaẏadaṇḍubbhĕppiṇu  $  vara-vāulli-khaggu kaḍḍheppiṇu
jhaḍajhaḍajhaḍajhaḍantu paharantaü  $  taruvara-riu-bhaḍa-thaḍa bhajjantaü
meha-mahāgaẏa-ghaḍa vihaḍantaü  $  jaṃ uṇhālaü diṭṭhu bhiḍantaü

ghattā:

dhaṇu apphāliu pāusĕṇa  $  taḍi-ṭaṅkāra-phāra darisanteṃ
    coĕvi jalahara-hatthi-haḍa  $  ṇīra-sarāsaṇi mukka turanteṃ


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 3:


jala-vāṇāsaṇi-ghāẏahĩ ghāiu  $  gimbha-ṇarāhiu raṇĕ viṇivāiu
daddura raḍĕvi lagga ṇaṃ sajjaṇa  $  ṇaṃ ṇaccanti mora khala dujjaṇa
ṇaṃ pūranti sariu akkandeṃ  $  ṇaṃ kaï kilikilanti āṇandeṃ
ṇaṃ parahuẏa vimukka ugghoseṃ  $  ṇaṃ varahiṇa lavanti parioseṃ
ṇaṃ saravara vahu-aṃsu-jalolliẏa  $  ṇaṃ girivara hariseṃ gañjolliẏa
ṇaṃ uṇhavia davaggi vioeṃ  $  ṇaṃ ṇacciẏa mahi viviha-viṇoeṃ
ṇaṃ atthamiu divāẏaru dukkheṃ  $  ṇaṃ païsaraï raẏaṇi saĩ sukkheṃ
ratta-patta taru pavaṇākampiẏa  $  "keṇa vi vahiu gimbhu" ṇaṃ jampiẏa

ghattā:

tehaĕ kālĕ bhaẏāuraĕ  $  veṇṇi mi vāsueva-valaeva
    taruvara-mūlĕ sa-sīẏa thiẏa  $  jogu laeviṇu muṇivara jema


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 4:


hari-vala rukkha-mūlĕ thiẏa jāvĕhĩ  $  gaẏamuhu jakkhu paṇāsĕvi tāvĕhĩ
gaü ṇiẏa-ṇivahŏ pāsu vevantaü  $  "deva deva paritāhi" bhaṇantaü
"ṇaü jāṇahũ kiṃ suravara kiṃ ṇara  $  kiṃ vijjāhara-gaṇa kiṃ kiṇṇara
dhaṇudhara dhīra paḍāẏaü ubbhĕvi  $  sutta mahāraü ṇilaü ṇirumbhĕvi"
taṃ ṇisuṇeviṇu vaẏaṇu mahāiu  $  pūvaṇu mambhīsantu padhāiu
viñjha-mahīhara-siharahŏ āiu  $  takkhaṇĕ taṃ uddesu parāiu
tāma ṇihāliẏa veṇṇi vi duddhara  $  sāẏara-vajjāvatta-dhaṇuddhara
avahī-ṇāṇu paüñjaï jāvĕhĩ  $  lakkhaṇa-rāma muṇiẏa maṇĕ tāvĕhĩ

ghattā:

pekkhĕvi hari-vala ve vi jaṇa  $  pūvaṇa-jakkheṃ jaẏa-jasa-luddheṃ
    maṇi-kañcaṇa-dhaṇa-jaṇa-paüru  $  paṭṭaṇu kiu ṇimisaddhahŏ addheṃ


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 5:


puṇu rāmaüri paghosiẏa loeṃ  $  ṇaṃ ṇārihĕ aṇuhariẏa ṇioeṃ
dīhara-pantha-pasāriẏa-calaṇī  $  kusuma-ṇiẏattha-vattha-sāharaṇī
khāiẏa-tivali-taraṅga-vihūsiẏa  $  goura-thaṇahara-sihara-padīsiẏa
viulārāma-roma-romañciẏa  $  indagova-saẏa-kuṅkuma-añciẏa
girivara-sariẏa-pasāriẏa-vāhī  $  jala-pheṇāvali-valaẏa-saṇāhī
saravara-ṇaẏaṇa-ghaṇañjaṇa-añjiẏa  $  suradhaṇu-bhaüha-padīsiẏa-pañjiẏa
deula-vaẏaṇa-kamalu dariseppiṇu  $  vara-maẏalañchaṇa-tilaü chuheppiṇu
ṇāĩ ṇihālaï diṇaẏara-dappaṇu  $  ema viṇimmiu saẏalu vi paṭṭaṇu
vaïsĕvi valahŏ pāsĕ vīsatthaü  $  ālāvaï ālāvaṇi-hatthaü

ghattā:

ekkavīsa-vara-mucchaṇaü  $  satta vi sara ti-gāma darisantaü
    "vujjhi bhaḍārā dāsarahi  $  suppahāu taü" eva bhaṇantaü


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 6:


suppahāu uccāriu jāvĕhĩ  $  rāmeṃ valĕvi paloiu tāvĕhĩ
diṭṭhu ṇaẏaru jaṃ jakkha-samāriu  $  ṇāĩ ṇahaṅgaṇu sūra-vihūsiu
sa-ghaṇu sa-kumbhu sa-savaṇu sa-saṅkaü  $  sa-vuhu sa-tāraü sa-guru-sasaṅkaü
puṇu vi paḍīvaü ṇaẏaru ṇihāliu  $  ṇāĩ mahāvaṇu kusumomāliu
ṇāĩ sukaïhĕ kavvu paẏaïttiu  $  ṇāĩ ṇarinda-cittu vahu-cittaü
ṇāĩ seṇṇu rahavarahã amukkaü  $  ṇāĩ vivāha-gehu sa-caükkaü
ṇāĩ suraü caccari-cariẏālaü  $  ṇāvaï ḍimbhaü ahiẏa-chuhālaü
aha kiṃ vaṇṇieṇa khaṇĕ je khaṇĕ  $  tihuaṇĕ ṇatthi jaṃ pi taṃ paṭṭaṇĕ

ghattā:

taṃ pekkheppiṇu rāmaüri  $  bhuaṇa-sahāsa-viṇiggaẏa-ṇāmahŏ
    mañchuḍu ujjhāuri-ṇaẏaru  $  jāẏa mahanta bhanti maṇĕ rāmahŏ


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 7:


jaṃ kiu vimbhaü sāsaẏa-lakkheṃ  $  vuttu ṇaveppiṇu pūaṇa-jakkheṃ
"tumhāraü vaṇa-vasaṇu ṇieppiṇu  $  kiu maĩ paṭṭaṇu bhāu dhareppiṇu
ema bhaṇevi suvitthaẏa-ṇāmahŏ  $  diṇṇa sughosa vīṇa teṃ rāmahŏ
diṇṇu maüḍu sāharaṇu vilevaṇu  $  maṇi-kuṇḍala kaḍisuttaü kaṅkaṇu
puṇu vi pajampiu jakkha-pahāṇaü  $  "haũ taü bhiccu deva tuhũ rāṇaü"
eva volla ṇimmāiẏa jāvĕhĩ  $  kavileṃ ṇaẏaru ṇihāliu tāvĕhĩ
jaṇa-maṇaharu sura-sagga-samāṇaü  $  vāsavapurahŏ vi khaṇḍaï māṇaü
taṃ pekkhĕvi āsaṅkiu vambhaṇu  $  "kahĩ vitthiṇṇu raṇṇu kahĩ paṭṭaṇu"

ghattā:

tharaharantu bhaẏa-māruĕṇa  $  samihaü ghivĕvi paṇāsaï jāvĕhĩ
    mambhīsanti miẏaṅkamuhi  $  puraü sa-māẏa jakkhi thiẏa tāvĕhĩ


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 8:


"he diẏavara caüveẏa-pahāṇā  $  kiṇṇa muṇahi rāmaüri aẏāṇā
jaṇa-maṇa-vallahu rāhava-rāṇaü  $  matta-gaïndu va pagaliẏa-dāṇaü
takkuva-bhamara-saehĩ ṇa muccaï  $  dei asesu vi jaṃ jasu ruccaï
jo ghaĩ jiṇavara-ṇāmu laei  $  tahŏ kaḍḍheppiṇu pāṇaĩ dei
ĕu jaṃ vāsava-disaĕ visālaü  $  dīsaï tihuaṇatilaü jiṇālaü
tahĩ jo gampi karaï jaẏakāru  $  paṭṭaṇĕ ṇavari tāsu païsāru"
taṃ ṇisuṇeppiṇu diẏavaru dhāiu  $  ṇiviseṃ jiṇavara-bhavaṇu parāiu
taṃ cārittasūru muṇi vandĕvi  $  viṇaü karĕvi appāṇaü ṇindĕvi

ghattā:

pucchiu muṇivaru diẏavarĕṇa  $  "dāṇahŏ kāraṇĕ viṇu sammatteṃ
    dhammeṃ laïeṃ kavaṇu phalu  $  eu deva mahu akkhi paẏatteṃ"


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 9:


muṇivaru kahĕvi laggu "viulāĩ  $  kiṃ jaṇĕ ṇa ṇiẏahi dhammaphalāĩ
dhammeṃ bhaḍa-thaḍa haẏa gaẏa sandaṇa  $  pāveṃ maraṇa-vioẏakkandaṇa
dhammeṃ saggu bhoggu sohaggu  $  pāveṃ roggu sogu dohaggu
dhammeṃ riddhi viddhi siẏa saṃpaẏa  $  pāveṃ attha-hīṇa ṇara viddaẏa
dhammeṃ kaḍaẏa-maüḍa-kaḍisuttā  $  pāveṃ ṇara dāliddeṃ bhuttā
dhammeṃ rajju karanti ṇiruttā  $  pāveṃ para-pesaṇa-saṃjuttā
dhammeṃ vara-pallaṅkeṃ suttā  $  pāveṃ tiṇa-saṃthārĕ vibhuttā
dhammeṃ ṇara devattaṇu pattā  $  pāveṃ ṇaraẏa-ghorĕ saṃkantā
dhammeṃ ṇara ramanti vara-vilaẏaü  $  pāveṃ dūhaviu duha-ṇilaẏaü
dhammeṃ sundaru aṅgu ṇivaddhaü  $  pāveṃ paṅgulaü vi vahirandhaü

ghattā:

dhamma-pāva-kappaddumahũ  $  āẏaĩ jasa-avajasa-vahulāiṃ
      veṇṇi mi asuha-suhaṅkaraĩ  $  jāĩ piẏaĩ laï tāĩ phalāiṃ"


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 10:


muṇivara-vaẏaṇĕhĩ diẏavaru vāsiu  $  laïu dhammu jo jiṇavarĕ bhāsiu
pañcāṇuvvaẏa levi padhāiu  $  ṇiẏa-mandiru ṇiviseṇa parāiu
gampiṇu puṇu sommahĕ vajjariẏaü  $  "ajju mahantu diṭṭhu accariẏaü
kahĩ vaṇu kahĩ paṭṭaṇu kahĩ rāṇaü  $  kahĩ muṇi diṭṭhu aṇeẏaĩ jāṇaü
kahĩ maï kahĩ laddhaĩ jiṇa-vaẏaṇaĩ  $  vahireṃ kaṇṇa 'ndheṇa va ṇaẏaṇaĩ"
taṃ ṇisuṇevi somma gañjolliẏa  $  "jāhũ ṇāha tahĩ ema pavolliẏa
puṇu saṃcallaĩ ve vi turantaĩ  $  tihuẏaṇatilaü jiṇālaü pattaĩ
sāhu ṇaveppiṇu pāsĕ ṇiviṭṭhaĩ  $  dhammu suṇeppiṇu ṇaẏarĕ païṭṭhaĩ

ghattā:

diṭṭhu ṇarindatthāṇu ṇahu  $  jāṇaï-mandāiṇi-paricaḍḍiu
    ṇara-ṇakkhattahĩ pariẏariu  $  hari-vala-canda-divāẏara-maṇḍiu


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 11:


hari atthāṇa-maggĕ jaṃ diṭṭhaü  $  diẏavaru pāṇa laevi paṇaṭṭhaü
ṇaṭṭhu kuraṅgu va vāraṇavārahŏ  $  ṇaṭṭhu jiṇindu va bhava-saṃsārahŏ
ṇaṭṭhu miẏaṅku va abbhapisāẏahŏ  $  ṇaṭṭhu davaggi va ṇīra-ṇihāẏahŏ
ṇaṭṭhu bhuaṅgu va garuḍa-vihaṅgahŏ  $  ṇaṭṭhu kharo vva matta-māẏaṅgahŏ
ṇaṭṭhu aṇaṅgu va sāsaẏa-gamaṇahŏ  $  ṇaṭṭhu mahāghaṇo vva khara-pavaṇahŏ
ṇaṭṭhu mahīharo vva sura-kulisahŏ  $  ṇaṭṭhu turaṅgamo vva jama-mahisahŏ
tiha ṇāsantu padīsiu diẏavaru  $  mambhīsantu padhāiu siriharu
maṇḍa dharevi kareṇa karaggaĕ  $  gampi ghittu valaevahŏ aggaĕ
dukkhu dukkhu appāṇaü dhīrĕvi  $  saẏalu mahabbhaü maṇĕ avaherĕvi
duddama-dāṇavinda-vala-maddahŏ  $  puṇu āsīsa diṇṇa valahaddahŏ

ghattā:

"jema samuddu mahājalĕṇa  $  jema jiṇesaru sukkiẏa-kammeṃ
      canda-kunda-jasa-ṇimmalĕṇa  $  tiha tuhũ vaddhu ṇarāhiva dhammeṃ"


_______________________________________________________________


START
PAUMACARIU, Kaṇḍa II, Saṃdhi 28, Kaḍavaka 12:


to etthantarĕ para-vala-maddaṇu  $  kahakaha-saddeṃ hasiu jaṇaddaṇu
"bhavaṇĕ païṭṭha tuhāraĕ jaïẏahũ  $  paĩ avagaṇṇĕvi ghalliẏa taïẏahũ
etthu kālĕ puṇu diẏavaru kīsā  $  viṇaü karĕvi puṇu diṇṇa asīsā"
taṃ ṇisuṇevi bhaṇaï veẏāẏaru  $  "atthahŏ ko ṇa vi karaï mahāẏaru
jiha āṇandu jaṇaï sīẏālaĕ  $  tiha ki ṇa ruccaï ravi uṇhālaĕ
kāla-vaseṇa kālu vi sahevaü  $  etthu ṇa harisu visāu karevaü
atthu vilāsiṇi-jaṇa-maṇa-vallahu  $  attha-vihūṇaü vuccaï "ghallahu"
atthu viẏaḍḍhu atthu guṇavantaü  $  attha-vihūṇu bhamaï maggantaü
atthu aṇaṅgu atthu jagĕ sūhaü  $  attha-vihūṇu dīṇu ṇaru dūhaü
atthu saïcchiu bhuñjaï rajju  $  attha-vihūṇeṃ kiṃ pi ṇa kajju"

ghattā:

"sāhu" bhaṇanteṃ rāhavĕṇa  $  indaṇīla-maṇi-kañcaṇa-khaṇḍĕhĩ
      kaḍaẏa-maüḍa-kaḍisuttaẏahĩ  $  pujjiu kavilu sa iṃ bhu va-daṇḍĕhĩ


----------  [29. eguṇatīsamo saṃdhi]  ----------


suraḍāmara-riu-ḍamarakara  $  kovaṇḍa-dhara  $  sahũ sīẏaĕ caliẏa mahāiẏa
vala-ṇārāẏaṇa ve vi jaṇa  $  parituṭṭha-maṇa  $  jīvanta-ṇaẏaru saṃpāiẏa


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 1:


paṭṭaṇu tihi mi tehĩ āvajjiu  $  diṇaẏara-vimvu va dosa-vivajjiu
ṇavara hoi jaï kampu dhaesu  $  haü turaesu jujjhu suraesu
ghāu muravesu  $  bhaṅgu cihuresu
jaḍaü ruddesu  $  maliṇu candesu
khalu khettesu  $  daṇḍu chattesu
(vahu-)kara gahaṇesu  $  paharu divasesu
dhaṇu dāṇesu  $  cinta jhāṇesu
sura saggesu  $  sīhu raṇṇesu
kalahu gaesu  $  aṅku kavvesu
ḍaru vasahesu  $  velu gaẏaṇesu
vaṇu rukkhesu  $  jhāṇu mukkhesu
ahavaï kittiu ṇiva vaṇṇijjaï  $  jaï para taṃ ji tāsu uvamijjaï

ghattā:

tahŏ ṇaẏarahŏ avaruttarĕṇa  $  kosantarĕṇa  $  uvavaṇu ṇāmeṇa pasatthaü
     ṇāĩ kumārahŏ entāhŏ  $  païsantāhŏ  $  thiu ṇava-kusumañjali-hatthaü


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 2:


tahĩ uvavaṇĕ thiẏa hari-vala jāvĕhĩ  $  bharaheṃ lehu visajjiu tāvĕhĩ
aggaĕ ghittu ṇareṇa ṇarindahŏ  $  bhaviu va calaṇĕhĩ paḍiu jiṇindahŏ
laïu mahīhareṇa saĩ hattheṃ  $  jiṇavara-dhammu va muṇivara-sattheṃ
vāri-ṇivandhahŏ mukku gaïndu va  $  diṭṭhu aṅku tahĩ ṇahaẏalĕ candu va
"rajju muevi ve vi riu-maddaṇa  $  gaẏa vaṇa-vāsahŏ rāma-jaṇaddaṇa
ko jāṇaï hari kaddiu āvaï  $  tahŏ vaṇamāla dejja jasu bhāvaï"
lehu ghiveppiṇu ṇaravaï mahiharu  $  ṇāĩ daveṇa daḍḍhu thiu mahiharu
ṇāĩ miẏaṅko kamiu viḍappeṃ  $  tiha mahiharu ṇarindu māhappeṃ

ghattā:

jāẏa cinta maṇĕ duddharahŏ  $  dharaṇīdharahŏ  $  sihi-gala-tamāla-ghaṇa-vaṇṇahŏ
   "lakkhaṇu lakkhaṇa-lakkha-dharu  $  taṃ muĕvi varu  $  maĩ diṇṇa kaṇṇa kiṃ aṇṇahŏ


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 3:


to etthantarĕ ṇaẏaṇa-visālaĕ  $  eha vatta jaṃ suẏa vaṇamālaĕ
āulihuẏa hiẏaeṇa visūraï  $  dukkheṃ mahaṇaï vva āūraï
sirĕ pāseu caḍaï muhu sūsaï  $  kara vihuṇaï puṇu daïvahŏ rūsaï
maṇu dhugudhugaï dehu paritappaï  $  vammahŏ ṇaṃ karavatteṃ kappaï
tāva ṇahaṅgaṇeṇa ghaṇu gajjiu  $  ṇāĩ kumāreṃ dūu visajjiu
"dhīrī hohi māĕ" ṇaṃ bhāsiu  $  "uhu lakkhaṇu uvavaṇĕ āvāsiu"
garahiu mehu to vi taṇu-aṅgiĕ  $  dosa vi guṇa havanti saṃsaggiĕ
"tuhũ kira jaṇa-maṇa-ṇaẏaṇāṇandaṇu  $  mahu puṇu jalahara ṇāĩ huāsaṇu

ghattā:

tujjhu ṇa dosu dosu kulahŏ  $  haẏa-duha-kulahŏ jalĕ  $  jalaṇĕ pavaṇĕ jaṃ jāẏaü
    taṃ pāseu dāhu karahu  $  ṇīsāsu mahu tiṇṇi  $  vi dakkhavaṇahŏ āẏaü


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 4:


docchiu mehu paṇaṭṭhu ṇahaṅgaṇĕ  $  puṇu vaṇamālaĕ cintiu ṇiẏa-maṇĕ
"kiṃ païsarami valantĕ huāsaṇĕ  $  kiṃ samuddĕ kiṃ raṇṇĕ su-bhīsaṇĕ
kiṃ visu bhuñjami kiṃ ahi cappami  $  kiṃ appaü karavatteṃ kappami
kiṃ karivara-dantahĩ uru bhindami  $  kiṃ karavālĕhĩ tilu tilu chindami
kiṃ disa laṅghami kiṃ pavvajjami  $  kahŏ akkhami kahŏ saraṇu pavajjami
ahavaï eṇa kāĩ gamu sajjami  $  taruvara-ḍālaĕ pāṇa visajjami"
ema bhaṇeppiṇu caliẏa turantī  $  kaṅkellī-thaḍa ugghosantī
gandha-dhūva-vali-puppha-vihatthī  $  līlaĕ cikkamanti vīsatthī

ghattā:

caüviha-seṇṇeṃ pariẏariẏa  $  dhaṇa ṇīsariẏa  $  "ko vihĩ āliṅgaṇu desaï"
    ema cavanti païṭṭha vaṇĕ  $  ravi-atthavaṇĕ  $  "kahĩ lakkhaṇu" ṇāĩ gavesaï


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 5:


diṭṭhu asoẏavacchu pariañciu  $  jiṇavaro vva sabbhāveṃ añciu
puṇu parivāẏaṇu kiẏaü asoẏahŏ  $  "aṇṇu ṇa iha-loẏahŏ para-loẏahŏ
jammĕ jammĕ mua-muahĕ sa-lakkhaṇu  $  piẏa-bhattāru hojja mahu lakkhaṇu"
puṇu puṇu ema ṇamaṃsaï jāvĕhĩ  $  raẏaṇihĕ ve paharā huẏa tāvĕhĩ
saẏalu vi sāhaṇu ṇiddoṇallaü  $  ṇāvaï mohaṇa-jāleṃ pelliu
ṇiggaẏa puṇu vaṇamāla turantī  $  hāra-ḍora-ṇeurĕhĩ khalantī
hari-virahamvu-pūrĕ ubbhantī  $  vuṇṇa-kuraṅgi va cittubbhantī
ṇivisaddheṃ ṇaggohĕ valaggī  $  ramaṇa-cavala ṇaṃ goha-valaggī

ghattā:

rehaï dumĕ vaṇamāla kiha  $  ghaṇĕ vijju jiha  $  pahavantī lakkhaṇa-kaṅkhiṇi
    kilikilanti koḍḍāvaṇiẏa  $  bhīsāvaṇiẏa  $  paccakkha ṇāĩ vaḍa-jakkhiṇi


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 6:


tahĩ vālaĕ kaluṇu pakandiẏaü  $  vaṇa-ḍimbhaü ṇaṃ pariandiẏaü
"āẏaṇṇahŏ vaẏaṇu vaṇassaïhŏ  $  gaṅgāṇaï-jaüṇa-sarassaïhŏ
gaha-bhūẏa-pisāẏahŏ vintarahŏ  $  vaṇa-jakkhahŏ rakkhahŏ kheẏarahŏ
gaẏa-vagghahŏ siṅghahŏ samvarahŏ  $  raẏaṇāẏara-girivara-jalaẏarahŏ
gaṇa-gandhavvahŏ vijjāharahŏ  $  sura-siddha-mahoraga-kiṇṇarahŏ
jama-khanda-kuvera-purandarahŏ  $  vuha-bhesaï-sukka-saṇiccharahŏ
hariṇaṅkahŏ akkahŏ joisahŏ  $  veẏāla-daïccahŏ rakkhasahŏ
vaïsāṇara-varuṇa-pahañjaṇahŏ  $  tahŏ ema kahijjahŏ lakkhaṇahŏ

ghattā:

vuccaï dhīẏa mahīharahŏ  $  dīhara-karahŏ  $  vaṇamāla-ṇāma bhaẏa-vajjiẏa
    lakkhaṇa-paï sumarantiẏaĕ  $  kandantiẏaĕ  $  vaḍa-pāẏavĕ pāṇa visajjiẏa"


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 7:


ema bhaṇeppiṇu ṇaẏaṇa-visālaĕ  $  aṃsua-pāsaü kiu vaṇamālaĕ
so jjĕ ṇāĩ saĩ mambhīsāvaï  $  ṇāĩ vivāha-līla darisāvaï
ṇaṃ diẏavaru dāṇahŏ hakkāriu  $  ṇāĩ kumāreṃ hatthu pasāriu
galĕ lāĕvi hallāvaï jāvĕhĩ  $  kaṇṭheṃ dhariẏāliṅgĕvi tāvĕhĩ
ema pajampiu mambhīsantaü  $  "haũ so lakkhaṇu lakkhaṇavantaü
dasaraha-taṇaü sumittiĕ jāẏaü  $  rāmeṃ sahũ vaṇavāsahŏ āẏaü"
taṃ ṇisuṇĕvi vimbhāviẏa ṇiẏa-maṇĕ  $  "kahĩ lakkhaṇu kahĩ acchiu uvavaṇĕ"
tāma halāuhu kokkaï laggaü  $  "bho bho lakkhaṇa āu kahĩ gaü"

ghattā:

taṃ ṇisuṇĕvi mahihara-suaĕ  $  pulaïẏa-bhuaĕ  $  ṇaḍu jiha ṇaccāviu ṇiẏa-maṇu
    "sahala maṇoraha ajju mahu  $  parihūu suhu (?)  $  bhattāru laddhu jaṃ lakkhaṇu"


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 8:


to etthantarĕ bhuvaṇāṇandeṃ  $  diṭṭhu jaṇaddaṇu rāhavacandeṃ
ṇāvaï tamu dīvaẏa-siha-sahiẏaü  $  ṇāvaï jalaharu vijju-pagahiẏaü
ṇāvaï kari kariṇihĕ āsattaü  $  calaṇĕhĩ paḍiu valahŏ sa-kalattaü
"cāru cāru bho ṇaẏaṇāṇandaṇa  $  kahĩ paĩ kaṇṇa laddha riumaddaṇa"
vuttu kumāreṃ "vijja va saguṇiẏa  $  dharaṇīdharahŏ dhīẏa kiṃ ṇa muṇiẏa
jā mahu puvvaẏaṇṇa-uvadiṭṭhī  $  sā vaṇamāla eha vaṇĕ diṭṭhī"
hari apphālaï jāva kahāṇaü  $  tāma ratti gaẏa vimalu vihāṇaü
suhaḍa viuddha kuddha jasa-luddhā  $  "keṇa vi laïẏa kaṇṇa" saṇṇaddhā

ghattā:

tāva ṇihāliẏa dujjaĕhĩ  $  puṇu raha-gaĕhĩ  $  cāuddisu cavala-turaṅgĕhĩ
    veḍhiẏa raṇaühĕ ve vi jaṇa  $  vala-mahumahaṇa  $  pañcāṇaṇa jema kuraṅgĕhĩ


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 9:


abbhiṭṭu seṇṇu kalaẏalu karantu  $  "jiha laïẏa kaṇṇa tiha haṇu" bhaṇantu
taṃ vaẏaṇu suṇeppiṇu hari palittu  $  uddhāiu sihi ṇaṃ ghiĕṇa sittu
ekkallaü lakkhaṇu valu aṇantu  $  ālaggu to vi tiṇa-samu gaṇantu
parisakkaï thakkaï calaï valaï  $  taruvara ummūlĕvi seṇṇu dalaï
uvvaḍaï bhiḍaï pāḍaï turaṅga  $  mahi kamaï bhamaï bhāmaï rahaṅga
avagāhaï sāhaï dharaï joha  $  dalavaṭṭaï loṭṭaï gaẏavaroha
viṇivāiẏa dhāiẏa suhaḍa-thaṭṭa  $  kaḍuāviẏa vivarāmuha paẏaṭṭa
ṇāsanti ke vi je samarĕ cukka  $  kāẏara-ṇara-kara-paharaṇaĩ mukka

ghattā:

gampiṇu kahiu mahīharahŏ  $  "ekkahŏ ṇarahŏ  $  āvaṭṭu seṇṇu bhuva-daṇḍaĕ
     jiha ṇāsahi jima bhiḍu samarĕ  $  vihĩ ekku karĕ  $  vaṇamāla laïẏa valimaṇḍaĕ"


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 10:


 taṃ vaẏaṇu suṇeppiṇu tharaharantu  $  dharaṇīdharu dhāiu vipphurantu
ārūḍhu mahārahĕ diṇṇu saṅkhu  $  saṇṇaddhu kuddhu jaẏa-lacchi-kaṅkhu
to dujjaẏa duddhara duṇṇivāra  $  "haṇu haṇu" bhaṇanta ṇiggaẏa kumāra
vaṇamāla-kusuma-kallāṇamāla  $  jaẏamāla-sumāla-suvaṇṇamāla
gopāla-pāla iẏa aṭṭha bhāi  $  sahũ rāeṃ ṇava gaha kuiẏa ṇāĩ
etthantarĕ raṇĕ vahu-macchareṇa  $  hakkāriu lakkhaṇu mahihareṇa
"valu valu samaraṅgaṇĕ dehi jujjhu  $  ṇiẏa-ṇāmu gottu kahĕ kavaṇu tujjhu"
taṃ ṇisuṇĕvi volliu lacchi-gehu  $  "kula-ṇāmahŏ avasaru kavaṇu ehu

ghattā:

paharu paharu jaṃ paĩ guṇiu  $  kiṇṇa vi muṇiu  $  jasu bhāi mahantaü rāmu
    rahukula-ṇandaṇu lacchi-haru  $  taü jīvaharu  $  ṇaravaï mahu lakkhaṇu ṇāmu


_______________________________________________________________


START
PAUMACARIU, Kaṇḍa II, Saṃdhi 29, Kaḍavaka 11:


kulu ṇāmu kahiu jaṃ sirihareṇa  $  dhaṇu ghattĕvi mahihĕ mahīhareṇa
surakari-kara-sama-bhua-pañjareṇa  $  avaruṇḍiu ṇeha-mahābhareṇa
havi sakkhikarĕvi aparāẏaṇāsu  $  saĩ diṇṇa kaṇṇa ṇārāẏaṇāsu
ārūḍhu mahīharu ekka-rahĕ  $  aṭṭha vi kumāra aṇṇekka-rahĕ
vaṇamāla sa-lakkhaṇa ekka-rahĕ  $  thiẏa sa-vala sīẏa aṇṇekka-rahĕ
paḍu-paḍaha-saṅkha-vaddhāvaṇehĩ  $  ṇaccantĕhĩ khujjaẏa-vāmaṇehĩ
ucchāhĕhĩ dhavalĕhĩ maṅgalehĩ  $  kaṃsālĕhĩ tālĕhĩ maddalehĩ
āṇandeṃ ṇaẏarĕ païṭṭhāĩ  $  līlaĕ atthāṇĕ vaïṭṭhāĩ

ghattā:

sahũ vaṇamālaĕ mahumahaṇu  $  parituṭṭha-maṇu  $  jaṃ veihĕ jantu padīsiu
   loĕhĩ maṅgalu gantaĕhĩ  $  ṇaccantaĕhĩ  $  jiṇu jammaṇĕ jiha sa iṃ bhū siu


----------  [30. tīsamo saṃdhi]  ----------


tahĩ avasarĕ āṇanda-bharĕ  $  ucchāha-karĕ  $  jaẏakārahŏ kāraṇĕ ṇikkiu
bharahahŏ uppari uccaliu  $  rahasucchaliu  $  ṇaru ṇandāvatta-ṇarāhiu


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 1:


jo bharahahŏ dūu visajjiẏaü  $  āiu sammāṇa-vivajjiẏaü
lahu ṇandāvatta-ṇarāhivahŏ  $  vajjariu aṇantavīra-ṇivahŏ
"haũ pekkhu kema vicchāriẏaü  $  siru muṇḍĕvi kaha vi ṇa māriẏaü
so bharahu ṇa icchaï sandhi raṇĕ  $  jaṃ jāṇahŏ taṃ cintavahŏ maṇĕ
aṇṇu vi ukkhandheṃ āiẏaü  $  sahũ seṇṇeṃ viñjhu parāiẏaü
tahĩ ṇaravaï vālikhillu valiu  $  sīhoẏaru vajjaẏaṇṇu miliu
tahĩ ruddabhutti sirivaccha-dharu  $  marubhutti subhutti vibhutti-karu
avarehi mi samaü samāvaḍiu  $  pekkhesahi kallaĕ abbhiḍiu

ghattā:

tāma aṇantavīru khuhiu  $  païjāruhiu  $  "jaï kallaĕ bharahu ṇa mārami
    to arahanta-bhaḍārāhŏ  $  sura-sārāhŏ  $  ṇaü calaṇa-jualu jaẏakārami"


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 2:


païjārūḍhu ṇarāhiu jāvĕhĩ  $  sāhaṇu miliu asesu vi tāvĕhĩ
lehu liheppiṇu jaga-vikkhāẏahŏ  $  turiu visajjiu mahihara-rāẏahŏ
aggaĕ ghittu vaddhu lampikku va  $  hariṇakkharahĩ līṇu ṇaṇḍikku va
sundaru pattavantu vara-sāhu va  $  ṇāva-vahulu sari-gaṅga-pavāhu va
diṭṭha rāẏa tahĩ āẏa aṇanta vi  $  salla-visalla-sīhavikkanta vi
dujjaẏa-ajaẏa-vijaẏa-jaẏa-jaẏamuha  $  ṇarasaddūla-viula-gaẏa-gaẏamuha
ruddavaccha-mahivaccha-mahaddhaẏa  $  candaṇa-candoẏara-garuḍaddhaẏa
kesari-māricaṇḍa-jamaghaṇṭā  $  koṅkaṇa-malaẏa-paṇḍiẏāṇaṭṭā
gujjara-gaṅga-vaṅga-maṅgālā  $  païviẏa-pāriẏatta-pañcālā
sindhava-kāmarūva-gambhīrā  $  tajjiẏa-pārasīẏa-paratīrā
maru-kaṇṇāḍa-lāḍa-jālandhara  $  ṭakkāhīra-kīra-khasa-vavvara
avara vi je ekkekka-pahāṇā  $  keṇa gaṇeppiṇu sakkiẏa rāṇā

ghattā:

tāma ṇarāhiu kasaṇa-taṇu  $  thiu vimaṇa-maṇu  $  ṇaṃ paḍiu siratthalĕ vajju
      "kiha sāmiẏa-sammāṇa-bharu  $  visahiu duddharu  $  kiha bharahahŏ pahariu ajju"


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 3:


jaṃ ṇaravaï maṇĕ cintāviẏaü  $  halaharu ekkanta-pakkhĕ thiẏaü
aṭṭha vi kumāra kokkiẏa khaṇĕṇa  $  vaïdehi āẏa sahũ lakkhaṇĕṇa
melleppiṇu mantiu mantaṇaü  $  valu bhaṇaï "ma darisahŏ appaṇaü
raha-turaẏa-mahāgaẏa pariharĕvi  $  tiẏa-cāraṇa-gāẏaṇa-vesu karĕvi
taṃ riu-atthāṇu paīsarahŏ  $  ṇaccanta aṇantavīru dharahŏ"
taṃ vaẏaṇu suṇĕvi parituṭṭha-maṇa  $  thiẏa kāmiṇi-vesa kiẏāharaṇa
valaeveṃ joiu piẏa-vaẏaṇu  $  kiṃ hoi ṇa hoi vesa-gahaṇu
"laï sundari tāva tiṭṭha ṇaẏarĕ  $  amhĕhĩ puṇu jujjhevaü samarĕ"

ghattā:

lagga kaḍacchaĕ jaṇaẏa-suẏa  $  kaṇṭaïẏa-bhuẏa  $  "lahu ṇaravara-ṇāha ṇa esahi
    maĩ mellĕvi bhāsuraĕ  $  raṇa-sāsuraĕ  $  mā kitti-vahua pariṇesahi


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 4:


kheḍḍu karĕvi saṃcalla mahāiẏa  $  ṇiviseṃ ṇandāvattu parāiẏa
diṭṭhu jiṇālaü khaṇĕ pariañcĕvi  $  aggaĕ gāĕvi vāĕvi ṇaccĕvi
sīẏa ṭhavĕvi païṭṭha pura-saravarĕ  $  rahavara-turaẏa-mahāgaẏa-jalaẏarĕ
deula-vahala-dhavala-kamalāẏarĕ  $  ṇandaṇavaṇa-ghaṇa-tīra-laẏāharĕ
cāru-vilāsiṇi-ṇaliṇi-karamviĕ  $  chappaṇṇaẏa-chappaẏa-paricumviĕ
sajjaṇa-ṇimmala-salilālaṅkiĕ  $  pisuṇa-vaẏaṇa-ghaṇa-paṅkuppaṅkiĕ
kāmiṇi-cala-maṇa-macchutthalliĕ  $  ṇaravara-haṃsa-saehĩ amelliĕ
tahĩ tehaĕ pura-saravarĕ dujjaẏa  $  līlaĕ ṇāĩ païṭṭha disāgaẏa

ghattā:

kāmiṇi-vesa kiẏāharaṇa  $  vihasiẏa-vaẏaṇa  $  gaẏa patta tetthu paḍihāru
   vuccaï "āẏaĩ cāraṇaĩ  $  bharahahŏ taṇaĩ  $  jiva kahĕ jiva dei païsāru"


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 5:


taṃ vaẏaṇu suṇĕvi paḍihāru gaü  $  viṇṇattu ṇarāhiu raṇĕ ajaü
"pahu ettaĩ gāẏaṇa āẏāĩ  $  phuḍu māṇusa-mettĕṇa jāẏāĩ
ṇaü jāṇahũ kiṃ vijjāharaĩ  $  kiṃ gandhavvaĩ kiṃ kiṇṇaraĩ
aï-susaraĩ jaṇa-maṇa-mohaṇaĩ  $  muṇivarahu mi maṇa-saṃkhohaṇaĩ"
taṃ vaẏaṇu suṇevi ṇarāhivĕṇa  $  "de de païsāru" vuttu ṇivĕṇa
paḍihāru padhāiu tuṭṭha-maṇu  $  "païsarahŏ" bhaṇantu kaṇṭaïẏa-taṇu
taṃ vaẏaṇu suṇevi samuccaliẏa  $  ṇaṃ dasa disi-vaha ekkahĩ miliẏa

ghattā:

païṭha ṇarindatthāṇa-vaṇĕ  $  riu-rukkha-ghaṇĕ  $  siṃhāsaṇa-girivara-maṇḍiĕ
    poḍha-vilāsiṇi-laẏa-vahalĕ  $  vara-vellahalĕ  $  aï-vīra-sīha-paricaḍḍiĕ


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 6:


tahĩ tehaĕ riu-atthāṇa-vaṇĕ  $  pañcāṇaṇa jema païṭṭha khaṇĕ
ṇandiẏaḍa-ṇarāhiu diṭṭhu kiha  $  ṇakkhattahã majjhĕ miẏaṅku jiha
ārambhiu aggaĕ pekkhaṇaü  $  sukalattu va savalu salakkhaṇaü
suraẏaṃ piva vandha-karaṇa-pavaru  $  kavvaṃ piva chanda-sadda-gahiru
raṇṇaṃ piva vaṃsa-tāla-sahiu  $  jujjhaṃ piva rāẏa-seẏa-sahiu
jiha jiha uvvellaï hala-vahaṇu  $  tiha tiha appāṇu ṇavei jaṇu
maẏaraddhaẏa-sara-saṃkhohiẏaü  $  miga-ṇivahu va geeṃ mohiẏaü
valu paḍhaï aṇantavīru suṇaï  $  "ko sīheṃ samaü keli kuṇaï

ghattā:

jāma ṇa raṇamuhĕ uttharaï  $  paharaṇu dharaï  $  paĩ jīvagāhu sahũ rāĕhĩ
    tāma aẏāṇa muevi chalu  $  pariharĕvi valu  $  paḍu bharaha-ṇarindahŏ pāĕhĩ


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 7:


rāhavacandu maṇeṇa ṇa kampiu  $  puṇu puṇaruttĕhĩ eva pajampiu
"bho bho ṇaravaï bharahu ṇamantahũ  $  kavaṇu parāhaü kira aṇuṇantahũ
jo para-vala-samuddĕ mahaṇāẏaï  $  jo para-vala-miẏaṅkĕ gahaṇāẏaï
jo para-vala-gaẏaṇĕhĩ candāẏaï  $  jo para-vala-gaïndĕ sīhāẏaï
jo para-vala-raẏaṇihĩ haṃsāẏaï  $  jo para-vala-turaṅgĕ mahisāẏaï
jo para-vala-bhuẏaṅgĕ garuḍāẏaï  $  jo para-vala-vaṇohĕ jalaṇāẏaï
jo para-vala-ghaṇohĕ pavaṇāẏaï  $  jo para-vala-pavaṇohĕ dharāẏaï
 $  jo para-vala-dharohĕ vajjāẏaï

ghattā:

taṃ ṇisuṇevi viruddhaĕṇa  $  maṇĕ kuddhaĕṇa  $  aïvīreṃ ahara-phuranteṃ
    rattuppala-dala-loẏaṇĕṇa  $  jaga-bhoẏaṇĕṇa  $  ṇaṃ kiu avalou kiẏanteṃ


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 8:


bhaẏa-bhīsaṇu amarisa-kuiẏa-dehu  $  gajjantu samuṭṭhiu jema mehu
karĕ asivaru lei ṇa lei jāma  $  ṇahĕ uḍḍĕvi rāmeṃ dhariu tāma
sirĕ pāu devi coru va ṇivaddhu  $  ṇaṃ vāraṇu vāri-ṇivandhĕ chuddhu
riu campĕvi para-vala-maïẏavaṭṭu  $  jiṇa-bhavaṇahŏ sammuhu valu paẏaṭṭu
etthantarĕ mahumahaṇeṇa vuttu  $  "jo ḍhukkaï taṃ mārami ṇiruttu"
taṃ suṇĕvi paropparu riu cavanti  $  "kiṃ eẏa parakkama tiẏahã honti"
ettaḍiẏa volla paḍivakkhĕ  jāma  $  ṇara dasa vi jiṇālaü patta tāma
je giliẏa āsi pura-rakkhaseṇa  $  ṇaṃ mukka paḍīvā bhaẏa-vaseṇa

ghattā:

tāvanteuru vimaṇa-maṇu  $  gaẏa-gaï-gamaṇu  $  vahu-hāra-dora-khuppantaü
    āẏaü pāsu jiẏāhavahŏ  $  tahŏ rāhavahŏ  $  "de daïẏa-bhikkha" maggantaü

_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 9:


jaṃ eva vuttu vaṇiẏāẏaṇeṇa  $  pahu pabhaṇiu dasaraha-ṇandaṇeṇa
"jaï bharahahŏ hohi subhiccu ajju  $  to ajju vi laï appaṇaü rajju"
taṃ vaẏaṇu suṇĕvi paraloẏa-bhīru  $  vihaseppiṇu bhaṇaï aṇantavīru
"pāḍevaü jo calaṇehĩ ṇiccu  $  tahŏ kema paḍīvaü homi bhiccu
valimaṇḍaĕ tava-caraṇeṇa jo vi  $  pāḍevaü pāẏahĩ bharahu to vi"
taṃ vaẏaṇu suṇeppiṇu tuṭṭhu rāmu  $  "saccaü jĕ tujjhu aïvīru ṇāmu"
puṇaruttĕhĩ vuccaï "sāhu sāhu"  $  hakkāriu tahŏ suu sahasavāhu
so ṇiẏa-saṃtāṇahŏ raïu rāu  $  aṇṇu vi bharahahŏ pāikku jāu

ghattā:

riu melleppiṇu dasa vi jaṇa  $  gaẏa tuṭṭha-maṇa  $  ṇiẏa-ṇaẏaru parāiẏa jāvĕhĩ
    ṇandāvatta-ṇarāhivaï  $  jiṇĕ karĕvi maï  $  dikkhahã samuṭṭhiu tāvĕhĩ


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 10:


etthantarĕ pura-paramesarāhã  $  dikkhāĕ samuṭṭhiu saü ṇarāhã
saddūla-viula-varavīrabhadda  $  muṇibhadda-subhadda-samantabhadda
garuḍaddhaẏa-maẏaraddhaẏa-pacaṇḍa  $  candaṇa-candoẏara-māricaṇḍa
jaẏaghaṇṭa-mahaddhaẏa-canda-sūra  $  jaẏa-vijaẏa-ajaẏa-dujjaẏa-kukūra
iẏa ettiẏa pahu pavvaïẏa tetthu  $  lāhaṇa-pavvaĕ jaẏa-ṇandi jetthu
thiẏa pañca muṭṭhi sirĕ lou devi  $  saĩ vāhahĩ āharaṇaĩ muevi
ṇīsaṅga vi thiẏa risi-saṅgha-sahiẏa  $  saṃsāra vi bhava-saṃsāra-rahiẏa
ṇimmāṇa vi jīva-saẏahũ samāṇa  $  ṇiggantha vi gantha-paẏattha-jāṇa

ghattā:

iẏa ekkekka-pahāṇa risi  $  bhava-timira-sasi  $  tava-sūra mahāvaẏa-dhārā
    chaṭṭhaṭṭhama-dasa-vārasĕhĩ  $  vahu-uvavasĕhĩ  $  appāṇu khavanti bhaḍārā


_______________________________________________________________


START
PAUMACARIU, Kaṇḍa II, Saṃdhi 30, Kaḍavaka 11:


tava-caraṇĕ pariṭṭhiu jaṃ ji rāu  $  tahŏ vandaṇa-hattiĕ bharahu āu
teṃ diṭṭhu bhaḍāraü teẏa-piṇḍu  $  jo moha-mahīharĕ vajja-daṇḍu
jo koha-huvāsaṇĕ jala-ṇihāu  $  jo maẏaṇa-mahāghaṇĕ palaẏa-vāu
jo dappa-gaïndĕ mahā-maïndu  $  jo māṇa-bhuaṅgamĕ vara-khagindu
so muṇivaru dasaraha-ṇandaṇeṇa  $  vandiu ṇiẏa-garahaṇa-ṇindaṇeṇa
"bho sāhu sāhu gambhīra dhīra  $  paĩ pūriẏa païjā 'ṇantavīra
jaṃ pāḍiu haũ calaṇehĩ deva  $  taṃ tihuaṇu kārāviẏaü seva
gaü ema pasaṃsĕvi bharahu rāu  $  ṇiẏa-ṇaẏaru pattu sāhaṇa-sahāu

ghattā:

hari-vala païṭha jiẏantapurĕ  $  dhaṇa-kaṇa-paürĕ  $  jaẏa-maṅgala-tūra-vamālĕhĩ
    lakkhaṇu lakkhaṇavantiẏaĕ  $  ṇiẏa-pattiẏaĕ  $  avagūḍhu sa iṃ bhu va-ḍālĕhĩ


----------  [31. ekkatīsamo saṃdhi]  ----------


dhaṇa-dhaṇṇa-samiddhahŏ  $  puhaï-pasiddhahŏ  $  jaṇa-maṇa-ṇaẏaṇāṇandaṇahŏ
vaṇa-vāsahŏ jantĕhĩ  $  rāmāṇantĕhĩ  $  kiu ummāhaü paṭṭaṇahŏ


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 1:


chuḍu chuḍu uhaẏa samāgama-luddhaĩ  $  risi-kulaĩ va paramāgama-luddhaĩ
chuḍu chuḍu avaropparu aṇurattaĩ  $  sañjha-divāẏaraĩ va aṇurattaĩ
chuḍu chuḍu ahiṇava-vahu-varaïttaĩ  $  soma-pahā iva sundara-cittaĩ
chuḍu chuḍu cumviẏa-tāmarasāĩ  $  phullandhaẏa iva luddha-rasāĩ
tāma kumāreṃ ṇaẏaṇa-visālā  $  janteṃ āucchiẏa vaṇamālā
"he mālūra-pavara-pīvara-thaṇĕ  $  kuvalaẏa-dala-papphulliẏa-loaṇĕ
haṃsa-gamaṇĕ gaẏa-līla-vilāsiṇi  $  canda-vaẏaṇĕ ṇiẏa-ṇāma-pagāsiṇi
jāmi kantĕ haũ dāhiṇa-desahŏ  $  giri-kikkindha-ṇaẏara-uddesahŏ

ghattā:

suravara-varaïtteṃ  $  ṇava-varaïtteṃ  $  jaṃ āucchiẏa ṇiẏaẏa dhaṇa
    ohulliẏa-vaẏaṇī  $  pagaliẏa-ṇaẏaṇī  $  thiẏa heṭṭhāmuha vimaṇa-maṇa


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 2:


kajjala-vahaluppīla-saṇāheṃ  $  mahi pavvāliẏa aṃsu-pavāheṃ
"ettiu viruvaü māṇusa-lou  $  jaṃ jara-jammaṇa-maraṇa-viou
dhīriẏa lakkhaṇeṇa etthantarĕ  $  "rāmahŏ ṇilaü karevi vaṇantarĕ
kaïhi mi diṇĕhĩ paḍīvaü āvami  $  saẏala sa-sāẏara mahi bhuñjāvami
jaï puṇu kahavi tula-laggĕ ṇāẏaü  $  haũ ṇa homi somittiĕ jāẏaü
aṇṇu vi raẏaṇihĕ jo bhuñjantaü  $  maṃsa-bhakkhi mahu majju piẏantaü
jīva vahantaü aliu cavantaü  $  para-dhaṇĕ para-kalatteṃ aṇurattaü
jo ṇaru āĕhĩ vasaṇĕhĩ bhuttaü  $  haũ pāveṇa teṇa saṃjuttaü

ghattā:

jaï ema vi ṇāvami  $  vaẏaṇu ṇa dāvami  $  to ṇivvūḍha-mahāhavahŏ
    ṇava-kamala-sukomala  $  ṇaha-paha-ujjala  $  chitta pāẏa maĩ rāhavahŏ"


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 3:


vaṇamāla ṇiẏattĕvi bhaggamāṇa  $  gaẏa lakkhaṇa-rāma supujjamāṇa
thovantarĕ macchutthalla denti  $  golā-ṇaï diṭṭha samuvvahanti
suṃsuara-ghora-ghurughuruhuranti  $  kari-maẏaraḍḍohiẏa-ḍuhuḍuhanti
ḍiṇḍīra-saṇḍa-maṇḍaliu denti  $  dadduraẏa-raḍiẏa-duruduruduranti
kallolullolahĩ uvvahanti  $  ugghosa-ghosa-ghavaghavaghavanti
paḍikhalaṇa-valaṇa-khalakhalakhalanti  $  khalakhaliẏa-khaḍakka-jhaḍakka denti
sasi-saṅkha-kunda-dhavalojjhareṇa  $  kāraṇḍuḍḍāviẏa-ḍamvareṇa

ghattā:

pheṇāvali-vaṅkiẏa  $  valaẏālaṅkiẏa  $  ṇaṃ mahi-kulavahuahĕ taṇiẏa
    jalaṇihi-bhattārahŏ  $  mottiẏa-hārahŏ  $  vāha pasāriẏa dāhiṇiẏa


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 4:


thovantarĕ vala-ṇārāẏaṇehĩ  $  khemañjali-paṭṭaṇu diṭṭhu tehĩ
aridamaṇu ṇarāhiu vasaï jetthu  $  aïcaṇḍu paẏaṇḍu ṇa ko vi tetthu
rajjesaru jo savvahã variṭṭhu  $  so pahu pahiẏāha mi mūlĕ diṭṭhu
ṇaha-bhāsuru jo laṅgūla-dīhu  $  so māẏaṅgehi mi laïu sīhu
jo duddama-dāṇava-simira-cūru  $  so tiẏa-muhaẏandahŏ tasaï sūru
jaṃ rāẏahã taṃ chattaha mi chittu  $  jaṃ suhaḍahã taṃ kuḍḍaha mi cittu
tahŏ ṇaẏarahŏ thiu avaruttareṇa  $  ujjāṇu addha-kosantareṇa
suraseharu ṇāmeṃ jagĕ paẏāsu  $  ṇaṃ aggha-vihatthaü thiu valāsu

ghattā:

tahĩ tehaĕ uvavaṇĕ  $  ṇava-taruvara-ghaṇĕ  $  jahĩ amarindu raï karaï
    tahĩ ṇilaü kareppiṇu  $  ve vi thaveppiṇu  $  lakkhaṇu ṇaẏarĕ paīsaraï


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 5:


païsanteṃ pura-vāhirĕ karālu  $  bhaḍa-maḍaẏa-puñju dīsaï visālu
sasi-saṅkha-kunda-hima-duddha-dhavalu  $  harahāra-haṃsa-saraẏabbha-vimalu
taṃ pekkhĕvi lahu harisiẏa-maṇeṇa  $  govāla papucchiẏa lakkhaṇeṇa
"iu dīsaï kāĩ mahā-paẏaṇḍu  $  ṇaṃ ṇimmalu himagiri-sihara-khaṇḍu"
taṃ ṇisuṇĕvi govahĩ vuttu ema  $  "kiṃ eha vatta paĩ ṇa sua deva
aridamaṇa-dhīẏa jiẏapaüma-ṇāma  $  bhaḍa-thaḍa-saṃghāraṇi jiha duṇāma
sā ajja vi acchaï vara-kumāri  $  paccakkha ṇāĩ āiẏa ku-māri
tahĕ kāraṇĕ jo jo maraï johu  $  so ghippaï taṃ haḍḍa ïri ehu

ghattā:

jo ghaĩ avagaṇṇĕvi  $  tiṇa-samu maṇṇĕvi  $  pañca vi sattiu dharaï ṇaru
    paḍivakkha-vimaddaṇu  $  ṇaẏaṇāṇandaṇu  $  so para hosaï tāhĕ varu"


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 6:


taṃ vaẏaṇu suṇeppiṇu duṇṇivāru  $  romañciu khaṇĕ lakkhaṇa-kumāru
viẏaḍa-ppaẏa-chohĕhĩ puṇu paẏaṭṭu  $  ṇaṃ kesari maẏagala-maïẏavaṭṭu
katthaï kappadduma diṭṭha teṇa  $  ṇaṃ panthiẏa thiẏa ṇaẏarāsaeṇa
katthaï mālaï-kusumaĩ khivanti  $  sīsa va sukaïhĕ jasu vikkhiranti
katthaï lakkhaï saravara vicitta  $  avagāhiẏa sīẏala jiha sumitta
katthaï gorasu savvahã rasāhũ  $  ṇaṃ ṇiggaü māṇu harevi tāhũ
katthaï āvāha ḍajjhanti kema  $  dujjaṇa-duvvaẏaṇĕhĩ suẏaṇa jema
katthaï arahaṭṭa bhamanti kema  $  saṃsāriẏa bhava-saṃsārĕ jema
ṇaṃ dhaü hakkāraï "ehi ehi  $  bho lakkhaṇa lahu jiẏapaüma lehi"

ghattā:

vārubbhaḍa-vaẏaṇeṃ  $  dīhiẏa-ṇaẏaṇeṃ  $  deula-dāḍhā-bhāsurĕṇa
      ṇaṃ giliu jaṇaddaṇu  $  asura-vimaddaṇu  $  entaü ṇaẏara-ṇisāẏarĕṇa


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 7:


pāẏāra-bhuĕhĩ puraṇāĩteṇa  $  avaruṇḍiu lakkhaṇu ṇāĩ teṇa
katthaï kumbhā sahu ṇāḍaehĩ  $  ṇa ṇaḍa ṇāṇāviha-ṇāḍaehĩ
katthaï vaṃsāri samuddha-vaṃsa  $  ṇāvaï su-kulīṇa visuddha-vaṃsa
katthaï dhaẏa-vaḍa ṇaccanti ema  $  vari amhi surāẏara saggĕ jema
katthaï lohārĕhĩ lohakhaṇḍu  $  piṭṭijjaï ṇaraĕ va pāvapiṇḍu
taṃ haṭṭamaggu mellĕvi kumāru  $  ṇiviseṇa parāiu rāẏavāru
paḍihāru vuttu "kahi gampi ema  $  varu vuccaï āiu ekku deva
jiẏapaümahĕ māṇa-maraṭṭa-dalaṇu  $  para-vala-masakku dariẏāri-damaṇu
riu-saṃghāẏahŏ saṃghāẏa-karaṇu  $  sahũ sattihĩ tujjhu vi satti-haraṇu

ghattā:

(aha) kiṃ vahueṃ jampiĕṇa  $  ṇipphala-caviĕṇa  $  ema bhaṇahi taṃ aridamaṇu
    dasa-vīsa ṇa pucchaï  $  saü vi paḍicchaï  $  pañcahã sattihĩ ko gahaṇu"


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 8:


taṃ ṇisuṇevi gaü paḍihāru tetthu  $  saha-maṇḍavĕ so aridamaṇu jetthu
paṇaveppiṇu vuccaï teṇa rāu  $  "paramesara viṇṇattiĕ pasāu
bhaḍu kāleṃ coiu āu ikku  $  ṇa muṇahũ kiṃ akku miẏaṅku sakku
kiṃ kusumāuhu atuliẏa-paẏāu  $  para pañca vāṇa ṇaü ekku cāu
tahŏ ṇarahŏ ṇavallī bhaṅgi kā vi  $  phiṭṭaï ṇa lacchi aṅgahŏ kaẏāvi
so cavaï ema jiẏapaüma lemi  $  kiṃ pañcahĩ dasa sattiu dharemi"
taṃ ṇisuṇĕvi pabhaṇaï sattudamaṇu  $  "pekkhami kokkahi varaïttu kavaṇu"
paḍihāreṃ saddiu āu kaṇhu  $  jaẏalacchi-pasāhiu jujjha-taṇhu

ghattā:

accubbhaḍa-vaẏaṇĕhĩ  $  dīhara-ṇaẏaṇĕhĩ  $  ṇaravaï-vindahĩ dujjaehĩ
    lakkhijjaï lakkhaṇu  $  entu sa-lakkhaṇu  $  jema maïndu mahāgaĕhĩ


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 9:


lakkhaṇu pāsu parāiu jaṃ je  $  vuttu ṇiveṇa haseppiṇu taṃ je
"ko jiẏapaüma laevi samatthu  $  keṇa huvāsaṇĕ ḍhoiu hatthu
keṇa sireṇa paḍicchiu vajju  $  keṇa kiẏantu vi ghāiu ajju
keṇa ṇahaṅgaṇu chittu karaggeṃ  $  keṇa surindu parajjiu bhoggeṃ
keṇa vasundhari dāriẏa pāeṃ  $  keṇa paloṭṭiu diggaü ghāeṃ
keṇa surehahŏ bhaggu visāṇu  $  keṇa talappaĕ pāḍiu bhāṇu
laṅghiu keṇa samuddu asesu  $  keṃ phaṇa-maṇḍavĕ cūriu sesu
keṇa pahañjaṇu vaddhu paḍeṇa  $  meru-mahāgiri ṭāliu keṇa


ghattā:

jiha tuhũ tiha aṇṇa vi  $  ṇīsāvaṇṇa vi  $  garuẏaĩ gajjiẏa vahuẏa ṇara
    mahu satti-pahārĕhĩ  $  raṇĕ duvvārĕhĩ  $  kiẏa saẏa-sakkara diṭṭha para"


_______________________________________________________________

START
PAUMACARIU, Kaṇḍa II, Saṃdhi 31, Kaḍavaka 10:


aridamaṇeṃ bhaḍu jaṃ ahikhittu  $  mahumahu jema davaggi palittu
"haũ jiẏapaüma laevi samatthu  $  maĩ ji huāsaṇĕ ḍhoiu hatthu
maĩ ji sireṇa paḍicchiu vajju  $  maĩ ji kiẏantu vi ghāiu ajju
maĩ ji ṇahaṅgaṇu chittu karaggeṃ  $  maĩ ji surindu parajjiu bhoggeṃ
maĩ ji vasundhari dāriẏa pāeṃ  $  maĩ ji paloṭṭiu diggaü ghāeṃ
maĩ ji surehahŏ bhaggu visāṇu  $  maĩ ji talappaĕ pāḍiu bhāṇu
laṅghiu maĩ ji samuddu asesu  $  maĩ phaṇa-maṇḍavĕ cūriu sesu
maĩ ji pahañjaṇu vaddhu paḍeṇa  $  meru-mahāgiri ṭāliu jeṇa

ghattā:

haũ tihuaṇa-ḍāmaru  $  haũ ajarāmaru  $  haũ tettīsahũ raṇĕ ajaü
    khemañjali-rāṇā  $  avuha aẏāṇā  $  melli satti jaï satti taü"


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 11:


taṃ ṇisuṇĕvi khemañjali-rāṇaü  $  uṭṭhiu galagajjantu pahāṇaü
satti-vihatthaü satti-pagāsaṇu  $  dhagadhagadhagadhagantu sa-huāsaṇu
amvarĕ teẏa-piṇḍu ṇaü diṇaẏaru  $  ṇiẏa-majjāẏa-cattu ṇaü sāẏaru
jaṇĕ aṇavaraẏa-dāṇu ṇaü maẏagalu  $  paramaṇḍala-viṇāsu ṇaü maṇḍalu
rāmāẏaṇahŏ majjhĕ ṇaü rāmaṇu  $  bhīma-sarīru ṇa bhīmu bhaẏāvaṇu
teṇa vimukka satti govindahŏ  $  ṇaṃ himavanteṃ gaṅga samuddahŏ
dhāiẏa dhagadhaganti samaraṅgaṇĕ  $  ṇaṃ taḍi taḍaẏaḍanti ṇaha-aṅgaṇĕ
suravara ṇahĕ vollanti paropparu  $  "eṇa pahāreṃ jīvaï dukkaru"

ghattā:

etthantarĕ kaṇheṃ  $  jaẏa-jasa-taṇheṃ  $  dhariẏa satti dāhiṇa-kareṇa
    saṃkeẏahŏ ḍhukkī  $  thāṇahŏ cukkī  $  ṇāvaï para-tiẏa para-ṇareṇa


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 12:


dhariẏa satti jaṃ samarĕ samattheṃ  $  melliu kusuma-vāsu sura-sattheṃ
puṇṇima-indu-runda-muha-somahĕ  $  keṇa vi kahiu gampi jiẏapomahĕ
"sundari pekkhu pekkhu jujjhantahŏ  $  ṇokhī kā vi bhaṅgi varaïttahŏ
jā taü tāeṃ satti visajjiẏa  $  lagga hatthĕ asaï vvālajjiẏa
ṇara-bhamareṇa eṇa akalaṅkaü  $  para cumvevaü tuha muha-paṅkaü"
taṃ ṇisuṇeppiṇu vihasiẏa-vaẏaṇaĕ  $  ṇava-kuvalaẏa-dala-dīhara-ṇaẏaṇaĕ
jāla-gavakkhaĕ jo antara-paḍu  $  ṇāĩ sahattheṃ pheḍiu muha-vaḍu
lakkhaṇu ṇaẏaṇa-kaḍakkhiu kaṇṇaĕ  $  ṇaṃ jujjhantu ṇivāriu saṇṇaĕ
tāma kumāreṃ diṭṭhu sudaṃsaṇu  $  dhavalaharamvarĕ muha-maẏalañchaṇu
suha-ṇakkhattĕ sujoggĕ suhaṅkaru  $  ṇaẏaṇāmelaü jāu paropparu

ghattā:

etthantarĕ duṭṭheṃ  $  mukkāruṭṭheṃ  $  lahu aṇṇekka satti ṇarĕṇa
      sa vi dhariẏa saraggeṃ  $  vāma-karaggeṃ  $  ṇāvaï ṇava-vahu ṇava-varĕṇa


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 13:


aṇṇekka mukka vahu-macchareṇa  $  vajjāsaṇi ṇāĩ purandareṇa
sa hi dāhiṇa-kakkhahĩ chuddha teṇa  $  avaruṇḍiẏa vesa va kāmueṇa
aṇṇekka visajjiẏa dhagadhaganti  $  ṇaṃ sihi-siha jālā-saẏa muanti
sa vi dhariẏa enti ṇārāẏaṇeṇa  $  vāmaddheṃ gori va tiṇaẏaṇeṇa
ṇaṃ mahiharu devaïṇandaṇeṇa  $  pañcamiẏa mukka vahu-macchareṇa
pammukka padhāiẏa ṇaravarāsu  $  ṇaṃ kanta sukantahŏ suhaẏarāsu
sa visāṇĕhĩ enti ṇiruddha kema  $  ṇava-suraẏa-samāgamĕ juvaï jema
etthantarĕ devahĩ lakkhaṇāsu  $  sirĕ mukka paḍīvaü kusuma-vāsu
aridamaṇu ṇa sohaï satti-hīṇu  $  khala-kupurisu vva thiu satti-hīṇu

ghattā:

hari romañciẏa-taṇu  $  sahaï sa-paharaṇu  $  raṇa-muhĕ parisakkantu kiha
      rattuppala-loẏaṇu  $  rasa-vasa-bhoẏaṇu  $  pañcāuhu veẏālu jiha


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 14:


samaraṅgaṇĕ asura-parāẏaṇeṇa  $  aridamaṇu vuttu  ṇārāẏaṇeṇa
"khala khudda pisuṇa macchariẏa rāẏa  $  maĩ jema paḍicchiẏa pañca ghāẏa
tiha tuhu mi paḍicchahi ekka satti  $  jaï atthi kā vi maṇĕ maṇusa-satti"
kira ema bhaṇeppiṇu haṇaï jāma  $  jiẏapaümaĕ ghattiẏa māla tāma
"bho sāhu sāhu raṇĕ duṇṇirikkha  $  maṃ paharu deva dei jaṇaṇa-bhikkha
jeṃ samarĕ parajjiu sattudamaṇu  $  paĩ muĕvi aṇṇu varaïttu kavaṇu"
taṃ vaẏaṇu suṇeppiṇu lakkhaṇeṇa  $  āuddhaĩ ghittaĩ takkhaṇeṇa
mukkāuhu gaü aridamaṇa-pāsu  $  sahasakkhu va paṇaviu jiṇavarāsu

ghattā:

"jaṃ amarisa-kuddheṃ  $  jaẏa-jasa-luddheṃ  $  vippiu kiu tumhehĩ sahũ
    aṇṇu vi rekāriu  $  kaha vi ṇa māriu  $  taṃ marusejjahi māma mahu"

_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 15:


khemañjalipura-paramesareṇa  $  somitti vuttu rajjesareṇa
"kiṃ jampieṇa vahu-amariseṇa  $  laï laïẏa kaṇṇa paĩ paüriseṇa
tuhũ dīsahi daṇu-māhappa-cappu  $  kahĕ kavaṇu gottu kā māẏa vappu"
mahumahaṇu pavolliu "ṇisuṇi rāẏa  $  mahu dasarahu tāu sumitti māẏa
aṇṇu vi paẏaḍaü ikkhakku-vaṃsu  $  vaḍḍāraü jiha taruvarahŏ vaṃsu
ve amhaĩ lakkhaṇa-rāma bhāẏa  $  vaṇavāsahŏ rajju muevi āẏa
ujjāṇĕ tuhāraĕ asura-maddu  $  sahũ sīẏaĕ acchaï rāmabhaddu"
vaẏaṇeṇa teṇa kaṇṭaïu rāu  $  saṃcallu ṇavara sāhaṇa-sahāu

ghattā:

jaṇa-maṇa-parioseṃ  $  tūra-ṇighoseṃ  $  ṇaravaï kahi mi ṇa māiẏaü
    jahĩ rāmu sa-bhajjaü  $  vāhu-sahejjaü  $  taṃ uddesu parāiẏaü


_______________________________________________________________


START
PAUMACARIU, Kaṇḍa II, Saṃdhi 31, Kaḍavaka 16:


etthantarĕ para-vala-bhaḍa-ṇisāmu  $  uṭṭhiu jaṇa-ṇivahu ṇievi rāmu
karĕ dhaṇuharu lei ṇa lei jāma  $  sakalattaü lakkhaṇu diṭṭhu tāma
suravaï va sa-bhajjaü rahĕ ṇiviṭṭhu  $  aṇṇekku pāsĕ aridamaṇu diṭṭhu
sandaṇahŏ tareppiṇu duṇṇivāru  $  rāmahŏ calaṇĕhĩ ṇivaḍiu kumāru
jiẏapaüma sa-vibbhama paüma-calaṇa(?)  $  paümacchi paphulliẏa-paüma-vaẏaṇa
paümahŏ paẏa-paümĕhĩ paḍiẏa kaṇṇa  $  teṇa vi su-pasatthāsīsa diṇṇa
etthantarĕ māmeṃ ṇa kiu kheu  $  kaṇaẏa-rahĕ caḍāviu rāmaeu
paḍu paḍaha pahaẏa kiẏa-kalaẏalehĩ  $  ucchāhĕhĩ dhavalĕhĩ maṅgalĕhĩ

ghattā:

rahĕ ekkĕ ṇiviṭṭhaĩ  $  ṇaẏarĕ païṭṭhaĩ  $  sīẏa-valaĩ valavantāĩ
    ṇārāẏaṇu ṇāri vi  $  thiẏaĩ caẏāri vi  $  rajju sa iṃ bhu ñja nta ĩ




----------  [32. vattīsamo saṃdhi]  ----------


halahara-cakkahara  $  paracakka-hara  $  jiṇavara-sāsaṇĕ aṇurāiẏa
muṇi-uvasaggu jahĩ  $  viharanta tahĩ  $  vaṃsatthalu ṇaẏaru parāiẏa


_______________________________________________________________

START
PAUMACARIU, Kaṇḍa II, Saṃdhi 32, Kaḍavaka 1:


tāma visanthulu pāṇakkantaü  $  diṭṭhu asesu vi jaṇu ṇāsantaü
dummaṇu dīṇa-vaẏaṇu viddāṇaü  $  gaü vicchatta va galiẏa-visāṇaü
paṇṇaẏa-ṇivahu va phaṇimaṇi-toḍiu  $  giri-ṇivahu va vajjāsaṇi-phoḍiu
paṅkaẏa-saṇḍu va hima-pavaṇāhaü  $  ubbhaḍa-vaẏaṇu samubbhiẏa-vāhaü
jaṇavaü jaṃ ṇāsantu padīsiu  $  rāhavacandeṃ puṇu mambhīsiu
"thakkahŏ maṃ bhajjahŏ maṃ bhajjahŏ  $  abhaü abhaü bhaü saẏalu vivajjahŏ"
tāma diṭṭhu okhaṇḍiẏa-māṇaü  $  ṇāsantaü vaṃsatthala-rāṇaü
teṇa vuttu "maṃ ṇaẏarĕ paīsahŏ  $  tiṇṇi mi pāṇa laeppiṇu ṇāsahŏ

ghattā:

ettiu etthu purĕ  $  girivara-siharĕ  $  jo uṭṭhaï ṇāu bhaẏaṅkaru
    teṇa mahantu ḍaru  $  ṇivaḍanti taru  $  mandiraĩ janti saẏa-sakkaru


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 2:


ĕu dīsaï girivara-siharu jetthu  $  uvasaggu bhaẏaṅkaru hoi tetthu
vāoli dhūli duvvāi ei  $  pāhaṇa paḍanti mahi tharaharei
dhara bhamaï samuṭṭhaï sīha-ṇāu  $  varisanti meha ṇivaḍaï ṇihāu
teṃ kajjeṃ ṇāsaï saẏalu lou  $  maṃ tumha vi uhu uvasaggu hou"
taṃ ṇisuṇevi sīẏa maṇĕ kampiẏa  $  bhīẏa-visanthula eva pajampiẏa
"amhahũ deseṃ desu bhamantahũ  $  kavaṇu parāhaü kira ṇāsantahũ"
taṃ ṇisuṇevi bhaṇaï dāmoẏaru  $  "volliu kāĩ māĕ paĩ kāẏaru
vihi mi jāma karĕ atula-paẏāvaĩ  $  sāẏara-vajjāvattaïṃ cāvaĩ
jāma vihi mi jaẏa-lacchi pariṭṭhiẏa  $  toṇīrahĩ ṇārāẏa ahiṭṭhiẏa
tāma māĕ tuhũ kahŏ āsaṅkahi  $  viharu viharu mā muhu ovaṅkahi

ghattā:

dhīrĕvi jaṇaẏa-suẏa  $  kovaṇḍa-bhuẏa  $  saṃcalla ve vi vala-kesava
      saggahŏ avaẏariẏa  $  saï-pariẏariẏa  $  inda-paḍinda-suresa va


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 3:


pahantarĕ bhaẏaṅkaro  $  jhasāla-chiṇṇa-kakkaro
valo vva siṅga-dīharo  $  ṇiẏacchio mahīharo
kahĩ jĕ bhīma-kandaro  $  jharanta-ṇīra-ṇijjharo
kahĩ ji rattacandaṇo  $  tamāla-tāla-vandaṇo
kahĩ ji diṭṭha chāraẏā  $  lavanta matta-moraẏā
kahĩ ji sīha-gaṇḍaẏā  $  dhuṇanta-puccha-daṇḍaẏā
kahĩ ji matta-ṇibbharā  $  guluggulanti kuñjarā
kahĩ ji dāḍha-bhāsurā  $  ghurugghuranti sūẏarā
kahĩ ji puccha-dīharā  $  kilikkilanti vāṇarā
kahĩ ji thora-kandharā  $  paribbhamanti samvarā
kahĩ ji tuṅga-aṅgaẏā  $  haẏāri tikkhasiṅgaẏā
kahĩ ji āṇaṇuṇṇaẏā  $  kuraṅga vuṇṇa-kaṇṇaẏā

ghattā:

tahĩ tehaĕ saïlĕ  $  taruvara-vahalĕ  $  ārūḍha ve vi hari-halahara
      jāṇaï-vijjulaĕ  $  dhavalujjalaĕ  $  ciñcaïẏa ṇāĩ ṇava jalahara


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 4:


pihula-ṇiẏamva-vimva-ramaṇīẏahĕ  $  rāhaü duma darisāvaï sīẏahĕ
ĕhu so dhaṇĕ ṇaggoha-pahāṇu  $  jahĩ risahahŏ uppaṇṇaü ṇāṇu
ĕhu so sattavantu kiṃ ṇa muṇiu  $  ajiu sa-ṇāṇa-dehu jahĩ pathuṇiu
ĕhu so indavacchu supasiddhaü  $  jahĩ saṃbhava-jiṇu ṇāṇa-samiddhaü
ĕhu so saralu sahalu saṃbhūaü  $  ahiṇandaṇu sa-ṇāṇu jahĩ hūaü
ĕhu pīẏaṅgu sīĕ sacchāẏaü  $  sumaï sa-ṇāṇapiṇḍu jahĩ jāẏaü
ĕhu so sālu sīĕ ṇiẏacchiu  $  paümappahu sa-ṇāṇu jahĩ acchiu
ĕhu so sirisu mahaddumu jāṇaï  $  ṇāṇu supāsĕ bhaṇĕvi jagu jāṇaï
ĕhu so ṇāgarukkhu candappahĕ  $  ṇāṇuppatti jetthu candappahĕ
ĕhu so mālaïrukkhu padīsiu  $  pupphaẏantu jahĩ ṇāṇa-vihūsiu

ghattā:

ĕhu so pakkhataru  $  phala-phulla-bharu  $  tendui-samāṇu duha-ṇāsahũ
      jahĩ parihūẏāĩ  $  saṃbhūẏāĩ  $  ṇāṇaĩ sīẏala-seẏaṃsahũ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 5:


ĕha sā pāḍali suhala supattī  $  vāsupujjĕ jahĩ ṇāṇuppattī
ĕsu so jamvū ehu asatthu  $  vimalāṇantahũ ṇāṇa-samatthu
uhu dahivaṇṇa-ṇandi supasiddhā  $  dhamma-santi jahĩ ṇāṇa-samiddhā
uhu sāhāra-tilaü dīsanti  $  kunthu-arahũ jahĩ ṇāṇuppatti
ĕhu so taru kaṅkelli-pahāṇu  $  mallijiṇahŏ jahĩ kevala-ṇāṇu
ĕhu so campaü kiṇṇa ṇiẏacchiu  $  muṇi suvvaü sa-ṇāṇu jahĩ acchiu
iẏa uttima-taru indu vi vandaï  $  jaṇu kajjeṇa teṇa ahiṇandaï"
ema cavanta patta vala-lakkhaṇa  $  jahĩ kulabhūsaṇa-desavihūsaṇa
divasa caẏāri aṇaṅga-viẏārā  $  paḍimā-jogeṃ thakka bhaḍārā

ghattā:

ventara-ghoṇasĕhĩ  $  āsīvisĕhĩ  $  ahi-vicchiẏa-velli-sahāsĕhĩ
      veḍhiẏa ve vi jaṇa  $  suha-luddha-maṇa  $  pāsaṇḍiẏa jiha pasu-pāsĕhĩ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 6:


jaṃ diṭṭhu asesu vi ahi-ṇihāu  $  valaeu bhaẏaṅkaru garuḍu jāu
toṇīra-pakkhu vaïdehi-cañcu  $  pakkhujjala-sara-romañca-kañcu
somitti-viẏaḍa-vipphuriẏa-vaẏaṇu  $  ṇārāẏa-tikkha-ṇiḍḍariẏa-ṇaẏaṇu
doṇṇi vi kovaṇḍaĩ kaṇṇa do vi  $  thiu rāhaü bhīsaṇu garuḍu hovi
taṃ ṇaẏaṇa-kaḍakkhĕvi duggammehĩ  $  paricintiu kajju bhuaṅgamehĩ
"lahu ṇāsahũ kiṃ ṇara-saṃgameṇa  $  khajjesahũ garuḍa-vihaṇgameṇa"
etthantarĕ vihaḍiẏa ahi maẏandha  $  gaẏa khaẏahŏ ṇāĩ muṇi-kammavandha
bhaẏa-bhīẏa visanthula maṇĕṇa taṭṭha  $  khara-pavaṇa-pahaẏa ghaṇa jiha paṇaṭṭha

ghattā:

vellī-saṅkulahŏ  $  vaṃsatthalahŏ  $  visahara-phukkāra-karālahŏ
    jāẏa pagāsa risi  $  ṇahĕ sūra-sasi  $  ummilla ṇāĩ ghaṇa-jālahŏ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 7:


ahi-ṇivahu jaṃ jĕ gaü osarĕvi  $  muṇi vandiẏa joga-bhatti karĕvi
"je bhava-saṃsārārihĕ ḍariẏa  $  siva-sāsaẏa-gamaṇahŏ aïturiẏa
vihĩ dosahĩ je ṇa pariggahiẏa  $  vihĩ vajjiẏa vihĩ jhāṇahĩ sahiẏa
tihĩ jāi-jarā-maraṇĕhĩ rahiẏa  $  daṃsaṇa-cāritta-ṇāṇa-sahiẏa
je caügaï-caükasāẏa-mahaṇa  $  caü-maṅgala-kara caü-saraṇa-maṇa
je pañca-mahavvaẏa-dudhara-dhara  $  pañcendiẏa-dosa-viṇāsaẏara
chattīsa-guṇaḍḍhi-guṇĕhĩ pavara  $  chajjīva-ṇikāẏahũ khanti-kara
jiẏa jehĩ sabhaẏa satta vi ṇaraẏa  $  je satta-sivaṅkara aṇavaraẏa
kammaṭṭha-maẏaṭṭha-duṭṭha-damaṇa  $  aṭṭhaviha-guṇaḍḍhī-sarasavaṇa

ghattā:

ekkekkottariẏa  $  iẏa guṇa-bhariẏa  $  puṇu vandiẏa vala-govindĕhĩ
      giri-mandara-siharĕ  $  vara-veiharĕ  $  jiṇa-juvalu va inda-paḍindĕhi


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 8:


bhāveṃ tihi mi jaṇĕhĩ dhammajjaṇu  $  kiu candaṇa-raseṇa sammajjaṇu
pupphaccaṇiẏa chuddha-saẏavattĕhĩ  $  puṇu āḍhattu geu muṇi-bhattĕhĩ
rāmu sughosa vīṇa apphālaï  $  jā muṇivarahu mi cittaĩ cālaï
jā rāmaürihĩ āsi ravaṇṇī  $  tūsĕvi pūẏaṇa-jakkheṃ diṇṇī
lakkhaṇu gāi salakkhaṇu geu  $  satta vi sara ti-gāma-sara-bheu
ekkavīsa vara-mucchaṇa-ṭhāṇaĩ  $  ekkuṇapañcāsa vi sara-tāṇaĩ
tāla-vitāla paṇaccaï jāṇaï  $  ṇava rasa aṭṭha bhāva jā jāṇaï
dasa diṭṭhiu vāvīsa laẏāĩ  $  bharaheṃ bharaha-gaviṭṭhaĩ jāĩ

ghattā:

bhāveṃ jaṇaẏa-suẏa  $  caüsaṭṭhi bhuẏa  $  darisanti paṇaccaï jāvĕhĩ
    diṇaẏara-atthavaṇĕ  $  giri-guhila-vaṇĕ  $  uvasaggu samuṭṭhiu tāvĕhĩ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 9:


to kovaggi-karamviẏa-hāsaĩ  $  diṭṭhaĩ ṇahaẏalĕ asura-sahāsaĩ
aṇṇaĩ vipphuriẏāhara-vaẏaṇaĩ  $  aṇṇaĩ rattummilliẏa-ṇaẏaṇaĩ
aṇṇaĩ piṅgaṅgaĩ piṅgakkhaĩ  $  aṇṇaĩ ṇimmasaĩ duppekkhaĩ
aṇṇaĩ ṇahĕ ṇaccanti vivatthaĩ  $  aṇṇaĩ tahĩ cāmuṇḍa-vihatthaĩ
aṇṇaĩ kaṅkālaĩ veẏālaĩ  $  kattiẏa-maḍaẏa-karaĩ vikarālaĩ
aṇṇaĩ masi-vaṇṇaĩ apasatthaĩ  $  ṇara-sira-māla-kavāla-vihatthaĩ
aṇṇaĩ soṇiẏa-maïra piẏantaĩ  $  ṇaccantaĩ ghummanta-ghulantaĩ
aṇṇaĩ kilakilanti caü-pāsĕhĩ  $  aṇṇaĩ kahakahanti uvahāsĕhĩ

ghattā:

aṇṇaĩ bhīsaṇaĩ  $  duddarisaṇaĩ  $  "maru māri māri" jampantaĩ
    desavihūsaṇahã  $  kulabhūsaṇahã  $  āẏaĩ uvasaggu karantaĩ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 10:


puṇu aṇṇaĩ aṇṇaṇṇa-paẏārĕhĩ  $  ḍhukkaĩ visahara-phaṇa-phukkārĕhĩ
aṇṇaĩ jamvuva-siva-phekkārĕhĩ  $  vasaha-jhaḍakka-mukka-ḍhekkārĕhĩ
aṇṇaĩ karivara-kara-sikkārĕhĩ  $  sara-sandhiẏa-dhaṇu-guṇa-ṭaṅkārĕhĩ
aṇṇaĩ gaddaha-maṇḍala-saddĕhĩ  $  aṇṇaĩ vahuviha-bhesiẏa-ṇaddĕhĩ
aṇṇaĩ girivara-taruvara-ghāĕhĩ  $  pāṇiẏa-pāhaṇa-pavaṇuppāĕhĩ
aṇṇaĩ amarisa-rosa-phurantaĩ  $  ṇaẏaṇĕhĩ aggi-phuliṅga muẏantaĩ
aṇṇaĩ daha-vaẏaṇaĩ saẏa-vaẏaṇaĩ  $  aṇṇaĩ sahasa-muhaĩ vahu-ṇaẏaṇaĩ
tahĩ tehaĕ vi kālĕ maï-vimalahũ  $  to vi ṇa caliu jhāṇu muṇi-dhavalahũ
ghattā:

vaïru sarantāĩ  $  paharantāĩ  $  savvala-huli-hala-musalaggĕhĩ
   kāleṃ appaṇaü  $  bhīsāvaṇaü  $  darisāviu ṇaṃ vahu-bhaṅgĕhĩ


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 11:


uvasaggu ṇiĕvi harisiẏa-maṇĕhĩ  $  ṇīsaṅkĕhĩ vala-ṇārāẏaṇĕhĩ
mambhīsĕvi sīẏa mahāvalĕhĩ  $  muṇi-calaṇa dharāviẏa karaẏalĕhĩ
dhaṇuharaĩ vihi mi apphāliẏaĩ  $  ṇaṃ sura-bhavaṇaĩ saṃcāliẏaĩ
vuṇṇaĩ bhaẏa-bhīẏa-visaṇṭhulaĩ  $  ṇaṃ rasiẏaĩ ṇahaẏala-mahiẏalaĩ
taṃ saddu suṇĕvi āsaṅkiẏaĩ  $  riu-cittaĩ māṇa-kalaṅkiẏaĩ
dhaṇuhara-ṭaṅkārĕhĩ vahiriẏaĩ  $  ṇaṭṭhaĩ khala-khuddaĩ vaïriẏaĩ
ṇaṃ aṭṭha vi kammaĩ ṇijjiẏaĩ  $  ṇaṃ pañcendiẏaĩ parajjiẏaĩ
ṇaṃ ṇāsĕvi gaẏaĩ parīsahaĩ  $  tiha asura-sahāsaĩ dūsahaĩ

ghattā:

chuḍu chuḍu ṇaṭṭhāĩ  $  bhaẏa-taṭṭhāĩ  $  melleppiṇu maccharu māṇu
    tāva bhaḍārāhũ  $  vaẏa-dhārāhũ  $  uppaṇṇaü kevala-ṇāṇu


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 12:


tāva muṇindahã ṇāṇuppattiĕ  $  āẏa surāsura vandaṇahattiĕ
jehĩ kitti taïlokkĕ pagāsiẏa  $  joisa ventara bhavaṇa-ṇivāsiẏa
pahilaü bhāvaṇa saṅkha-ṇiṇaddeṃ  $  ventara tūraẏaphāliẏa-saddeṃ
joisa-deva vi sīha-ṇiṇāeṃ  $  kappāmara jaẏaghaṇṭa-ṇiṇāeṃ
saṃcalieṃ caü-devaṇikāeṃ  $  chāiu ṇahu ṇaṃ ghaṇa-saṃghāeṃ
vahaï vimāṇu vimāṇeṃ cappiu  $  vāḥaṇu vāhaṇa-ṇivaha-jhaḍappiu
turaü turaṅgameṇa omāṇiu  $  sandaṇu sandaṇeṇa saṃdāṇiu
gaẏavaru gaẏavareṇa paḍikhaliẏaü  $  laggĕvi maüḍĕ maüḍu ucchaliẏaü

ghattā:

bhāveṃ pelliẏaü  $  bhaẏa-melliẏaü  $  sura-sāhaṇu līlaĕ āvaï
    loẏahũ mūḍhāhũ  $  tamĕ chūḍhāhũ  $  ṇaṃ dhamma-riddhi darisāvaï


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 13:

tāva purandareṇa aïrāvaü  $  sāhiu jaṇa-maṇa-ṇaẏaṇa-suhāvaü
soha dintu caüsaṭṭhī-ṇaẏaṇĕhĩ  $  gulugulantu vattīsahĩ vaẏaṇĕhĩ
vaẏaṇĕ vaẏaṇĕ aṭṭhaṭṭha visāṇaĩ  $  ṇāĩ suvaṇṇa-ṇivaddha-ṇihāṇaĩ
ekkekkaĕ visāṇĕ jaṇa-maṇaharu  $  ekkekkaü jĕ pariṭṭhaü saravaru
sarĕ sarĕ sara-parimāṇuppaṇṇī  $  kamaliṇi ekka-ekka ṇippaṇṇī
ekkekkahĕ paümiṇihĕ visālaĩ  $  paṅkaẏāĩ vattīsa sa-ṇālaĩ
kamalĕ kamalĕ vattīsa ji pattaĩ  $  pattĕ pattĕ ṇaṭṭāi mi tettaĩ
vaddhiu jamvūdīva-pamāṇeṃ  $  puṇu ji pariṭṭhiu teṇa ji thāṇeṃ
tahĩ dugghoṭṭĕ caḍĕvi sura-sundaru  $  vandaṇahattiĕ āu purandaru
puraü surindahŏ ṇaẏaṇāṇandĕhĩ  $  guru pomāiu vandiṇa-vandĕhĩ

ghattā:

"devahŏ dāṇavahŏ  $  khala-māṇavahŏ  $  risi-calaṇĕhĩ keva ṇa laggahŏ
      jehĩ tavantaĕhĩ  $  acalantaĕhĩ  $  indu vi avaẏāriu saggahŏ"


_______________________________________________________________


START
PAUMACARIU, Kaṇḍa II, Saṃdhi 32, Kaḍavaka 14:


jiṇavara-calaṇa-kamala-dala-sevahĩ  $  kevala-ṇāṇa-pujja kiẏa devahĩ
bhaṇaï purandaru "ahŏ ahŏ loẏahŏ  $  jaï saṅkiẏa jara-maraṇa-vioẏahŏ
jaï ṇivviṇṇā caü-gaï-gamaṇahŏ  $  to ki ṇa ḍhukkahŏ jiṇavara-bhavaṇahŏ
puttu kalattu jāva maṇĕ cintahŏ  $  jiṇavara-vimvu tāva ki ṇa cintahŏ
cintahŏ jāva māsu maẏarāsaṇu  $  ki ṇa cintavahŏ tāva jiṇasāsaṇu
cintahŏ jāva riddhi siẏa sampaẏa  $  ki ṇa cintavahŏ tāva jiṇavara-paẏa
cintahŏ jāva rūu dhaṇu jovvaṇu  $  dhaṇṇu suvaṇṇu aṇṇu gharu pariẏaṇu
cintahŏ jāva valiu bhuva-pañjaru  $  ki ṇa cintavahŏ tāva paramakkharu

ghattā:

pekkhahu dhamma-phalu  $  caüraṅga-valu  $  paẏahiṇa ti-vāra devāviu
    sa iṃ bhu vaṇesarahŏ  $  paramesarahŏ  $  atthakkaĕ seva karāviu"


----------  [33. tettīsamo saṃdhi]  ----------


uppaṇṇaĕ ṇāṇĕ  $  pucchaï rahu-taṇaü
"kulabhūsaṇa-deva  $  kiṃ uvasaggu kaü"


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 1:


taṃ ṇisuṇĕvi pabhaṇaï parama-guru  $  "suṇu jakkhathāṇu ṇāmeṇa puru
tahĩ kāsava-surava mahābhaviẏa  $  eẏāraha-guṇathāṇagghaviẏa
ekkovara kiṅkara puravaïhĕ  $  ṇaṃ tumvuru-ṇāraẏa suravaïhĕ
hammantu vihaṅgamu luddhaĕhĩ  $  parirakkhiu tehĩ pavuddhaĕhĩ
khagavaï puṇu vahukāleṇa muu  $  viñjhācalĕ bhillāhivaï huu
to kāsava-surava ve vi marĕvi  $  thiẏa amiẏasarahŏ gharĕ oarĕvi
uvaovādevihĕ dohalĕhĩ  $  uppaṇṇā vaḍḍĕhĩ sohalĕhĩ
vaddhāvaü āẏaü vandhujaṇu  $  kiu uiẏa-muiẏa ṇāmaggahaṇu

ghattā:

ṇaṃ amara-kumāra  $  chuḍu saggahŏ paḍiẏa
     ṇāṇaṅkusa-hattha  $  jovvaṇa-gaĕ caḍiẏa


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 2:


to paümiṇipura-paramesarahŏ  $  darisāviẏa vijaẏa-mahīharahŏ
teṇa vi ṇiẏa-suahŏ jaẏandharahŏ  $  kiẏa kiṅkara vaḍḍhiẏa-raṇabharahŏ
acchanti jāma bhuñjanti siẏa  $  to tāma jaṇerahŏ gamaṇa-kiẏa
paṭṭhaviu ṇarindeṃ amiẏasaru  $  aïbhūmi-leha-riñcholi-dharu
vasubhūi sahejjaü tāsu gaü  $  teṃ ṇavara pāṇa-vicchou kaü
pallaṭṭaï pallaṭṭiu bhaṇĕvi  $  te uiẏa-muiẏa tiṇa-samu gaṇĕvi
so uvaüvāeviĕ sahũ jiẏaï  $  amiovamu ahara-pāṇu piẏaï
pariẏāṇĕvi jeṭṭheṃ duccariu  $  vasubhūihĕ jīviu avahariu

ghattā:

uppaṇṇaü viñjhĕ  $  hoppiṇu pallivaï
       puvvakkiu kammu  $  savvahŏ pariṇavaï


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 3:


jaẏa-pavvaẏa-pavarujjāṇu jahĩ  $  risi-saṅghu parāiu tāva tahĩ
kiẏa rukkhĕ rukkhĕ āvāsa-kiẏa  $  ṇaṃ rukkhĕ rukkhĕ avaïṇṇa siẏa
saṃjāẏaĩ aṅgaĩ komalaĩ  $  ahiẏaĩ paṇṇaĩ phullaĩ phalaĩ
risi rukkha va avicala hovi thiẏa  $  kisalaĕ pariveḍhāveḍhi kiẏa
risi rukkha va tavaṇa-tāva taviẏa  $  risi rukkha va mūla-guṇagghaviẏa
risi rukkha va ālavāla-rahiẏa  $  risi rukkha va mokkha-phalabbhahiẏa
gaü ṇandaṇavaṇiu turantu tahĩ  $  so vijaẏa-mahīhara-rāu jahĩ
"paramesara kesari-vikkamĕhĩ  $  ujjāṇu laïu jaï-puṅgavĕhĩ

ghattā:

vārantahŏ majjhu  $  ummaggima karĕvi
        risi-sīha-kisora (va)  $  thiẏa vaṇĕ païsarĕvi


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 4:


taṃ ṇisuṇĕvi ṇaravaï gaẏaü tahĩ  $  āvāsiu maharisi-satthu jahĩ
vollāviẏa "ahŏ ahŏ muṇivarahŏ  $  avuhahŏ aẏāṇa-paramakkharahŏ
paramappaü appaü hovi thiu  $  kajjeṇa keṇa risi-vesu kiu
aïdullahu lahĕvi maṇuattaṇaü  $  keṃ kajjeṃ viṇaḍahŏ appaṇaü
kahŏ keraü parama-mokkha-gamaṇu  $  vari māṇiu maṇaharu taruṇiẏaṇu
sacchāĩ āẏaĩ aṅgāĩ  $  solaha-āharaṇahã joggāĩ
vitthiṇṇaĩ āẏaĩ kaḍiẏalaĩ  $  haẏa-gaẏa-raha-vāhaṇa-paccalaĩ
lāẏaṇṇaĩ rūvaïṃ jovvaṇaĩ  $  ṇipphalaĩ gaẏaĩ tumhahã taṇaĩ

ghattā:

supasiddhaü loĕ  $  ekku vi taü ṇa kaü
       tumhāra-kilesu  $  saẏalu ṇiratthu gaü"


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 5:


to mokkha-rukkha-phala-vaddhaṇĕṇa  $  mahipālu vuttu maïvaddhaṇĕṇa
"paĩ appaü kāĩ viḍamviẏaü  $  acchahi suha-dukkha-karamviẏaü
kahŏ gharu kahŏ putta-kalattāĩ  $  dhaẏa-cindhaĩ cāmara-chattāĩ
sa-vimāṇaĩ jāṇaĩ joggāĩ  $  raha-turaẏa-mahaggaẏa-duggāĩ
dhaṇa-dhaṇṇaĩ jīviẏa-jovvaṇaĩ  $  jala-kīlaü pāṇaĩ uvavaṇaĩ
vaïsaṇaü vasundhari vajjāĩ  $  ṇaü kāsu vi honti sahejjāĩ
āẏahĩ vahuẏahĩ veẏāriẏaĩ  $  vambhāṇahã lakkhaĩ māriẏaĩ
suravaïhĩ sahāsaĩ pāḍiẏaĩ  $  cakkavaï-saẏaĩ ṇiddhāḍiẏaĩ

ghattā:

eẏa vi avare vi  $  kāleṃ kavalu kiẏa
       siẏa kahŏ samāṇu  $  ekku vi paü ṇa gaẏa"


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 6:


paramesaru puṇu vi puṇu vi kahaï  $  "jiu tiṇṇi avatthaü uvvahaï
uppatti-jarā-maraṇāvasaru  $  pahilaü jĕ ṇivaddhaü deha-gharu
puggala-parimāṇa-suttu dharĕvi  $  kara-calaṇa caẏāri khambha karĕvi
vahu-atthi-jiantahĩ ḍhaṅkiẏaü  $  māsiṭṭu camma-chuha-paṅkiẏaü
sira-kalasālaṅkiu saṃcaraï  $  māṇusu vara-bhavaṇahŏ aṇuharaï
taruṇattaṇu jāma tāma vahaï  $  puṇu pacchaĕ juṇṇa-bhāu lahaï
siru kampaï jampaï ṇa vi vaẏaṇu  $  ṇa suṇanti kaṇṇa ṇa ṇiẏaï ṇaẏaṇu
ṇa calanti calaṇa ṇa karanti kara  $  jara-jajjarihoi sarīru para

ghattā:

puṇu pacchima-kālĕ  $  ṇivaḍaï deha-gharu
       jiu jema vihaṅgu  $  uḍḍaï muĕvi taru"


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 7:


taṃ ṇisuṇĕvi ṇaravaï uvasamiu  $  ṇiẏa-ṇandaṇu ṇiẏa-paĕ saṇṇimiu
appuṇu puṇu bhāva-gāha-gahiu  $  ṇikkhantu ṇarāhiva-saẏa-sahiu
tahĩ uiẏa-muiẏa ṇiggantha thiẏa  $  kara-kamalĕhĩ kesuppāḍa kiẏa
puṇu savaṇa-saṅghu tahŏ puravarahŏ  $  gaü vandaṇahattiĕ jiṇavarahŏ
sammeẏahŏ janta janta valiẏa  $  pahu chaḍḍĕvi uppaheṇa caliẏa
te uiẏa-muiẏa dui ṇivvaḍiẏa  $  vasubhūi-bhilla-pallihĕ paḍiẏa
dhāiu dhāṇukku vaddha-vaïru  $  guñjāhala-ṇaẏaṇu pīẏa-maïru
duppeccha-vacchu thira-thora-karu  $  apphāliẏa-dhaṇuharu gahira-saru

ghattā:

vaïraĩ ṇa kuhanti  $  honti ṇa jajjaraĩ
       haü haṇaï ṇiruttu  $  satta-bhavantaraĩ


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 8:


hakkāriẏa viṇṇi vi duddhareṇa  $  ṇiẏa-vaïẏara-vaïra-viruddhaeṇa
"ahŏ saṃcārima-ṇara-vaṇaẏarahŏ  $  kahĩ gammaï evahĩ mahu marahŏ"
taṃ suṇĕvi mahāvaẏa-dhāraĕṇa  $  dhīriu lahuvaü vaḍḍāraĕṇa
"maṃ bhīhi thāhi aṇṇahŏ bhavahŏ  $  uvasagga-sahaṇu bhūsaṇu tavahŏ"
tahĩ tehaĕ vihurĕ samāvaḍiĕ  $  adhurandharĕ garua-bhārĕ paḍiĕ
thiu khandhu samaḍḍĕvi ekku jaṇu  $  bhillāhiu abbhuddharaṇa-maṇu
jo puvva-bhavantarĕ pakkhiẏaü  $  purĕ jakkhathāṇĕ parirakkhiẏaü
teṃ vuccaï "loddhā osarahi  $  ko māraï risi tuhũ mahu marahi"

ghattā:

volāviẏa teṇa  $  kālantarĕṇa maẏa
       daẏa caḍĕvi ṇiseṇi  $  līlaĕ saggu gaẏa


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 9:


pāvāsaü paüru pāu karĕvi  $  vahu-kālu ṇaraẏa-tiriẏahĩ phirĕvi
vasubhūi-bhillu dhaṇa-jaṇa-paürĕ  $  paṭṭaṇĕ uppaṇṇu ariṭṭhaürĕ
ṇāmeṇa aṇuddharu duddarisu  $  kaṇaẏappaha-jaṇaṇi-jaṇiẏa-harisu
dullaṅghahŏ ṇiẏa-kula-pavvaẏahŏ  $  ṇandaṇa ṇaravaïhĕ piẏavvaẏahŏ
te uiẏa-muiẏa tāsu ji taṇaẏa  $  viṇṇāṇa-kalā-para-pāra-gaẏa
giri-dhīra mahovahi-gahira-guṇa  $  paẏa-pālaṇa rajja-kajja-ṇiuṇa
ṇāmaṅkiẏa raẏaṇa-vicitta-raha  $  paümāvaï-sua sasi-sūra-paha
chaddivasaĩ sallehaṇu karĕvi  $  gaü saggu piẏavvaü tahĩ marĕvi
jagaḍantu aṇuddharu ḍāmariu  $  raṇĕ raẏaṇa-vicittaraheṃ dhariu

ghattā:

paccaṇḍĕhĩ tehĩ  $  chaḍḍāviẏa-ḍamaru
        huu avara-bhaveṇa  $  aggikeu amaru


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 10:


vahu-kāleṃ raẏaṇa-vicittaraha  $  taü karĕvi marĕvi paribhamĕvi paha
uppaṇṇa ve vi siddhatthapurĕ  $  kaṇa-kañcaṇa-jaṇa-dhaṇa-paẏa-paürĕ
vimalaggamahisi-khemaṅkarahũ  $  avaropparu ṇaẏaṇa-suhaṅkarahũ
kulabhūsaṇu paḍhamu puttu pavaru  $  lahu desavihūsaṇu ekku avaru
aṇṇu vi uppaṇṇa ekka duhiẏa  $  kamalocchava runda-canda-muhiẏa
veṇṇi mi kumāra sālahĩ ṇimiẏa  $  āẏariẏahŏ kahŏ vi samullaviẏa
paḍhamāṇa juvāṇa-bhāvĕ caḍiẏa  $  ṇaṃ daïveṃ ve aṇaṅga ghaḍiẏa
vitthaẏa-vacchaẏala palamva-bhua  $  ṇaṃ saggahŏ inda-paḍinda cua

ghattā:

kamalocchava tāma  $  kahi mi samāvaḍiẏa
       ṇaṃ vammaha-bhalli  $  hiẏaĕ jhatti paḍiẏa


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 11:


kulabhūsaṇa-desavihūsaṇahũ  $  ṇiẏa-vahiṇi-rūva-pesiẏa-maṇahũ
paḍihāi ṇa candaṇa-leva-chavi  $  dhavalāmala-komala-kamalu ṇa vi
ṇa vi jalu jaladda dāhiṇa-pavaṇu  $  kusumāuheṇa ṇa ṇaḍiu kavaṇu
pekkheppiṇu paẏaĩ su-komalaĩ  $  ṇa sahanti rūi-rattuppalaĩ
pekkhĕvi thaṇavaṭṭaĩ cakkalaĩ  $  ucciṭṭhaĩ kari-kumbhatthalaĩ
pekkheppiṇu muhu vālahĕ taṇaü  $  paḍihāi ṇa candaṇu candiṇaü
loẏaṇaĩ rūvĕ paṅguttāĩ  $  ḍhorā iva kaddamĕ khuttāĩ
pekkheppiṇu kesa-kalāu maṇĕ  $  ṇa suhanti mora ṇaccanta vaṇĕ

ghattā:

diṭṭhī-visa vāla  $  sappahŏ aṇuharaï
       jo joaï ko vi  $  so saẏalu vi maraï


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 12:


tahĩ avasarĕ paṇaïhĩ pahu bhaṇiu  $  "khemaṅkara tuhũ jaṇaṇiĕ jaṇiu
tuhũ mahiẏalĕ dhaṇṇaü ekku para  $  kamalocchava duhiẏa jāsu pavara
kula-desavihūsaṇa jamala suẏa  $  taṃ ṇisuṇĕvi ṇāĩ kumāra muẏa
haẏa-hiẏaẏa kāĩ cintavasi tuhũ  $  pāvijjaï jehĩ mahantu duhu
khala-khuddaĩ dukkiẏa-gārāĩ  $  ṇāraïẏa ṇaraẏa-païsārāĩ
gaẏa-vāhi-dukkha-hakkārāĩ  $  siva-sāsaẏa-gamaṇa-ṇivārāĩ
titthaṅkara-gaṇahara-ṇindiẏaĩ  $  ṇaü khañcahi pañca vi indiẏaĩ
rūveṇa paẏaṅgu mīṇu rasĕṇa  $  migu savaṇeṃ bhasalu gandhavasĕṇa

ghattā:

phariseṇa viṇāsu  $  matta-gaïndu gaü
       jo sevaï pañca  $  tahŏ uttāru kaü"


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 13:


to kiẏa ṇivitti pariṇevāhŏ  $  sāvajju rajju bhuñjevāhŏ
pāraddhu paẏāṇaü tava-pahĕṇa  $  ṇiẏa-dehamaeṇa mahārahĕṇa
vihi viṇṇāṇiẏa uppāiĕṇa  $  duṭṭhaṭṭha-kamma-pacchāiĕṇa
indiẏa-turaṅga-saṃcāliĕṇa  $  sattaviha-dhāu-vandhāliĕṇa
cala-calaṇa-cakka-saṃjoiĕṇa  $  maṇa-pakkala-sārahi-coiĕṇa
tava-saṃjama-ṇiẏama-dhamma-bharĕṇa  $  āiẏa ṇiẏa-ṇiẏa-taṇu-rahavarĕṇa
thiẏa paḍimā-joggeṃ giri-siharĕ  $  so aggikeu tehaĕ 'vasarĕ
saṃcaliu ṇahaṅgaṇĕ kahĩ vi jāma  $  gaü amhahã uppari khaliu tāma
puvvabhaü sarĕvi koheṃ jaliu  $  thiu rundhĕvi ṇahaẏalĕ kilikiliu
uvasaggu jāma pārambhiẏaü  $  vahu-rūvĕhĩ gaẏaṇĕ viẏambhiẏaü
paḍivaṇṇaĕ tahĩ tehaĕ 'vasarĕ  $  vaṭṭantaĕ guru-uvasagga-bharĕ
tumhahã jĕ pahāveṃ taṭṭhāĩ  $  asuraĩ dhaṇu-ravĕṇa paṇaṭṭhāĩ

ghattā:

to amhahã vappu  $  kālantarĕṇa muu
        so dīsaï etthu  $  gāruḍu deu huu


_______________________________________________________________


START
PAUMACARIU, Kaṇḍa II, Saṃdhi 33, Kaḍavaka 14:


to garuḍeṃ pariosiẏa-maṇĕṇa  $  ve vijjaü diṇṇaü takkhaṇĕṇa
rāhavahŏ sīhavāhaṇi pavara  $  lakkhaṇahŏ garuḍavāhaṇi avara
pahilārī satta-saĕhĩ sahiẏa  $  aṇupacchima tihĩ saĕhĩ ahiẏa
to kosala-suĕṇa su-dullahĕṇa  $  vuccaï vaïdehī-vallahĕṇa
"achantu tāva tumhahũ jĕ gharĕ  $  avasarĕ paḍivaṇṇĕ pasāu karĕ"
sahũ garuḍeṃ saṃbhāsaṇu karĕvi  $  guru pucchiu puṇu calaṇĕhĩ dharĕvi
"amhahũ hiṇḍantahũ dharaṇi-vahĕ  $  jaṃ jima hosaï taṃ tema kahĕ"
kulabhūsaṇu akkhaï halaharahŏ  $  "jalu laṅghĕvi dāhiṇa-sāẏarahŏ

ghattā:

saṃgāma-saẏāĩ  $  vihi mi jiṇevāĩ
   mahi-khaṇḍaĩ tiṇṇi  $  sa iṃ bhu ñjevāĩ"


----------  [34. caütīsamo saṃdhi]  ----------


kevalĕ kevalīhĕ uppaṇṇaĕ  $  caüviha-deva-ṇikāẏa-pavaṇṇaĕ
pucchaï rāmu "mahāvaẏa-dhārā  $  dhamma-pāva-phalu kahahi bhaḍārā

_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 1:


kāĩ phalu pañca-mahavvaẏahũ  $  aṇuvaẏa-guṇavaẏa-sikkhāvaẏahũ
kāĩ phalu laïĕ aṇatthamiĕ  $  uvavāsa-posahaĕ saṃthaviĕ
phalu kāĩ jīva-mambhīsiẏaĕ  $  parahaṇĕ paradārĕ ahiṃsiẏaĕ
kāĩ phalu sacceṃ volliĕṇa  $  aliakkhareṇa āmelliĕṇa
kāĩ phalu jiṇavara-añciẏaĕ  $  vara-viulĕ gharāsamĕ vañciẏaĕ
kāĩ phalu māseṃ chaṇḍiĕṇa  $  rattiddiu deheṃ daṇḍiĕṇa
kāĩ phalu jiṇa-saṃmajjaṇĕṇa  $  vali-dīvaṅgāra-vilevaṇĕṇa

ghattā:

kiṃ cārittĕ ṇāṇĕ vaĕ daṃsaṇĕ  $  aṇṇu pasaṃsiĕ jiṇavara-sāsaṇĕ
    jaṃ phalu hoi aṇaṅga-viẏārā  $  taṃ viṇṇāsĕvi kahahi bhaḍārā"

_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 2:


puṇu puṇu vi paḍīvaü bhaṇaï valu  $  "kahĕ sukkiẏa-dukkiẏa-kamma-phalu
kammeṇa keṇa riu-ḍamara-kara  $  saẏarāẏara mahi bhuñjanti ṇara
kammeṇa keṇa para-cakka-dhara  $  raha-turaẏa-gaĕhĩ vujjhanti ṇara
pariẏariẏa su-ṇārihĩ ṇaravarĕhĩ  $  vijjijjamāṇa vara-cāmarĕhĩ
sundara sacchanda maïnda jiha  $  johĕhĩ joha vujjhanti kiha
kammeṇa keṇa kiẏa paṅgulaẏa  $  ṇara kuṇṭa muṇṭa vahirandhalaẏa
kāṇīṇa dīṇa-muha-kāẏa-sara  $  vāhilla bhilla ṇāhala savara
dāliddiẏa para-pesaṇaĩ kara  $  keṃ kammeṃ uppajjanti ṇara

ghattā:

dhīra-sarīra vīra tava-sūrā  $  savvahũ jīvahũ āsāūrā
    indiẏa-pasavaṇa para-uvaẏārā  $  te kahĩ ṇara pāvanti bhaḍārā


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 3:


ke vi aṇṇa ṇara duha-paricattā  $  devaloĕ devattaṇu pattā
candāicca-rāhu-aṅgārā  $  aṇṇahŏ aṇṇa honti kammārā
haṃsa sa-mesa-mahisa-visa-kuñjara  $  mora-turaṅga-riccha-miga-samvara
jaï devahũ jĕ majjhĕ saṃbhūā  $  to kiṃ kajjeṃ vāhaṇa hūā
ĕhu jo dīsaï kulisa-ppaharaṇu  $  sahasaṇaẏaṇu aïrāvaẏa-vāhaṇu
gijjaï kiṇṇara-mihuṇa-sahāsĕhĩ  $  suravara jaẏa bhaṇanti caüpāsĕhĩ
hāhā-hūhū-tumvuru-ṇārā  $  tejjā-teṇṇā jasu cakkārā
cittaṅgo vi murava paḍipellaï  $  rambha tilottima saï uvvellaï

ghattā:

appaṇu asura-surahũ abbhantarĕ  $  mokkhu jema thiu savvahũ upparĕ
        dīsaï jasu evaḍḍu pahuttaṇu  $  pattu phaleṇa keṇa indattaṇu"


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 4:


taṃ vaẏaṇu suṇĕvi kulabhūsaṇĕṇa  $  kandappa-dappa-viddhaṃsaṇĕṇa
"suṇu akkhami" vuccaï teṇa valu  $  āẏaṇṇahi dhammahŏ taṇaü phalu
mahu majju maṃsu jo pariharaï  $  chajjīva-ṇikāẏahŏ daẏa karaï
puṇu pacchaï sallehaṇĕ maraï  $  so mokkha-mahā-purĕ païsaraï
jo ghaĩ darisāvaï pāṇivaha  $  aṇṇu vi mahu-maṃsahŏ taṇiẏa kaha
so joṇī-joṇi paribbhamaï  $  caürāsī lakkha jāma kamaï
ĕu sukkiẏa-dukkiẏa-kamma-phalu  $  suṇu evahĩ saccahŏ taṇaü phalu
tula-toliẏa mahi sa-mahīhariẏa  $  sa-surāsura sa-ghaṇa sa-sāẏariẏa

ghattā:

varuṇu kuveru meru kaïlāsu vi  $  tula-toliu taïlokku asesu vi
        to vi ṇa garuvattaṇaü pagāsiu  $  saccu saüttaru savvahũ pāsiu


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 5:


jo saccaü ṇa cavaï kāpurisu  $  so jīvaï jaṇavaĕ tiṇa-sarisu
jo ṇaru para-davvu ṇa ahilasaï  $  so uttima-sagga-loĕ vasaï
jo ghaĩ rattiddiṇu mūḍha-maṇu  $  corantu ṇa thakkaï ekku khaṇu
so hammaï chijjaï bhijjaï vi  $  kappijjaï sūlĕ bharijjaï vi
jo duddharu vambhaceru dharaï  $  tahŏ jamu āruṭṭhaü kiṃ karaï
jo ghaĩ taṃ joṇi cāru ramaï  $  so paṅkaĕ bhamaru jema maraï
jo karaï ṇivitti pariggahahŏ  $  so mokkhahŏ jāi suhāvahahŏ
jo ghaĩ aviaṇhu pariggahahŏ  $  so jāi purahŏ tamatamapahahŏ

ghattā:

ahavaï ṇivvaṇṇijjaï kettiu  $  ekkekkahŏ vaẏahŏ phalu ettiu
        jo ghaĩ pañca vi dharaï vaẏāĩ  $  tāsu mokkhu pucchijjaï kāĩ


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 6:


phalu ettiu pañca-mahavvaẏahŏ  $  suṇu evahĩ pañcāṇuvvaẏahŏ
jo karaï ṇirantara jīva-daẏā  $  paviralu asaccu saccaü mi saẏā
kisa hiṃsa ahiṃsa saüttariẏa  $  te ṇaraẏa-mahāṇaï-uttariẏa
je ṇara sa-dāra-saṃtuṭṭha-maṇa  $  parahaṇa-paraṇārī-pariharaṇa
apariggaha-dāṇa-karaṇa purisa  $  te honti purandara-samasarisu
phalu ettiu pañcāṇuvvaẏahũ  $  suṇu evahĩ tihi mi guṇavvaẏahũ
disa-paccakkhāṇu pamāṇa-vaü  $  khala-saṃgahu jāsu ṇa vaḍḍhiẏaü

ghattā:

iẏa tihĩ guṇavaehĩ guṇavantaü  $  acchaï saggĕ suhaĩ bhuñjantaü
       jāsu ṇa tihi mi majjhĕ ekku vi  $  guṇu tahŏ saṃsārahŏ cheu kahĩ puṇu


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 7:


phalu ettiu tihi mi guṇavvaẏahũ  $  suṇu evahĩ caü-sikkhāvaẏahũ
jo pahilaü sikkhāvaü dharaï  $  jiṇavarĕ tikāla-vandaṇa karaï
so ṇaru uppajjaï jahĩ jĕ jahĩ  $  vandijjaï loĕhĩ tahĩ jĕ tahĩ
jo ghaĩ puṇu visaẏāsatta-maṇu  $  varisahŏ vi ṇa pecchaï jiṇa-bhavaṇu
so sāvaü majjhĕ ṇa sāvaẏahũ  $  aṇuharaï ṇavara vaṇa-sāvaẏahũ
jo vīẏaü sikkhāvaü dharaï  $  posaha-uvavāsa-saẏaĩ karaï
so ṇaru devattaṇu ahilasaï  $  sohammĕ vahuva-majjhĕ ramaï
jo taïẏaü sikkhāvaü dharaï  $  tavasihĩ āhāra-dāṇu karaï
aṇṇu vi sammatta-bhāru vahaï  $  devattaṇu devaloĕ lahaï
jo caüthaü sikkhāvaü dharaï  $  saṇṇāsu kareppiṇu puṇu maraï
so hoi tiloẏahŏ vaḍḍhiẏaü  $  ṇaü jammaṇa-maraṇa-vioa-bhaü

ghattā:

sāmāiu uvavāsu sa-bhoẏaṇu  $  pacchima-kālĕ aṇṇu sallehaṇu
      caü sikkhāvaẏāĩ jo pālaï  $  so indahŏ indattaṇu ṭālaï


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 8:


ĕu phalu sikkhāvaĕ saṃthaviĕ  $  suṇu evahĩ kahami aṇatthamiĕ
vari khaddhu maṃsu vari majju mahu  $  vari aliu vaẏaṇu hiṃsāĕ sahũ
vari jīviu gaü sarīru lhasiu  $  ṇaü raẏaṇihĩ bhoẏaṇu ahilasiu
puvvaṇhaü gaṇa-gandhavvaẏahũ  $  majjhaṇhaü savvahũ devaẏahũ
avaraṇhaü piẏara-piẏāmahahũ  $  ṇisi rakkhasa-bhūẏa-peẏa-gahahũ
ṇisi-bhoẏaṇu jeṇa ṇa parihariu  $  bhaṇu teṇa kāĩ ṇa samāẏariu
kimi-kīḍa-paẏaṅga-saẏaĩ asaï  $  kusarīra-kujoṇihĩ so vasaï
jo ghaĩ ṇisi-bhoẏaṇu ummahaï  $  vimalattaṇu vimala-gottu lahaï"

ghattā:

suaü ṇa suṇaï ṇa diṭṭhaü dekkhaï  $  keṇa vi volliu kahŏ vi ṇa akkhaï
    bhoaṇĕ maüṇu caütthaü pālaï  $  so siva-sāsaẏa-gamaṇu ṇihālaï"


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 9:


paramesaru suṭṭhu ema kahaï  $  jo jaṃ maggaï so taṃ lahaï
sammattaĩ ko vi ko vi vaẏaĩ  $  kŏ vi guṇa-gaṇa-vaẏaṇa-raẏaṇa-saẏaĩ
tavacaraṇu laïjjaï patthivĕṇa  $  vaṃsatthala-ṇaẏara-ṇarāhivĕṇa
gaẏa vandaṇahatti karevi sura  $  jāṇaïĕ dharijjaï dhamma-dhura
rāhavĕṇa vi vaẏaĩ samicchiẏaĩ  $  guru-diṇṇaĩ sirĕṇa paḍicchiẏaĩ
vaü ṇavara ṇa thakkaï lakkhaṇahŏ  $  vāluapaha-ṇaraẏa-ṇirikkhaṇahŏ
tahĩ tiṇṇi vi kaï vi divasa thiẏaĩ  $  jiṇa-pujjaü jiṇa-ṇhavaṇaĩ kiẏaĩ
ṇiggantha-saẏaĩ bhuñjāviẏaĩ  $  dīṇahã dāṇaĩ devāviẏaĩ

ghattā:

tihuaṇa-jaṇa-maṇa-ṇaẏaṇāṇandahŏ  $  vandaṇahatti karevi jiṇindahŏ
    jāṇaï-hari-halaharaĩ pahiṭṭhaĩ  $  tiṇṇi vi daṇḍāraṇṇu païṭṭhaĩ


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 10:


diṭṭha mahāḍaï ṇāĩ vilāsiṇi  $  girivara-thaṇahara-sihara-pagāsiṇi
pañcāṇaṇa-ṇaha-ṇiẏara-viẏāriẏa  $  dīhara-sara-loẏaṇa-vipphāriẏa
kandara-dari-muha-kuhara-vihūsiẏa  $  taruvara-romāvali-uddhūsiẏa
candaṇa-agaru-gandha-ḍiviḍikkiẏa  $  indagova-kuṅkuma-cañcikkiẏa
ahavaï kiṃ vahuṇā vitthāreṃ  $  ṇaṃ ṇaccaï gaẏa-paẏa-saṃcāreṃ
ujjhara-muravapphāliẏa-saddeṃ  $  varahiṇa-thira-supariṭṭhiẏa-chandeṃ
mahuari-tiẏa-uvagīẏa-vamāleṃ  $  ahiṇava-pallava-kara-saṃcāleṃ
sīhorāli-samuṭṭhiẏa-kalaẏalu  $  ṇāĩ paḍhaï muṇi-suvvaẏa-maṅgalu

ghattā:

tahŏ abbhantarĕ amara-maṇoharu  $  ṇaẏaṇa-kaḍakkhiu ekku laẏāharu
    tahĩ raï karĕvi thiẏaĩ sacchandaĩ  $  jogu laeviṇu jema muṇindaĩ


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 11:


tahĩ tehaĕ vaṇĕ riu-ḍamara-karu  $  paribhamaï samuddāvatta-dharu
āraṇṇa-gaïndĕ samāruhaï  $  vaṇa-govaü vaṇa-mahisiu duhaï
taṃ khīru vi ciriḍihillu mahiu  $  jāṇaïhĕ samappaï ghiẏa-sahiu
sa vi pakkāvaï ghaṇa-haṇḍiẏahĩ  $  vaṇa-dhaṇṇandulĕhĩ sukaṇḍiĕhĩ
ṇāṇāviha-phala-rasa-timmaṇĕhĩ  $  karavanda-karīrĕhĩ sālaṇĕhĩ
iẏa viviha-bhakkha bhuñjantāhũ  $  vaṇa-vāsĕ tihi mi acchantāhũ
muṇi gutta-sugutta tāva aïẏa  $  asudāṇiẏa doḍḍa-mahavvaïẏa
kālāmuha-kāvāliẏa bhagava  $  muṇi saṃkara tavaṇa tavasi gurava

ghattā:

vandāiriẏa bhoẏa pavvaïẏā  $  havi jiha bhūi-puñja-pacchaviẏā
    te jara-jammaṇā-maraṇa-viẏārā  $  vaṇa-cariẏaĕ païsanti bhaḍārā


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 12:


jaṃ païsanta padīsiẏa muṇivara  $  sāvaẏa jiha tiha paṇaviẏa taruvara
ali-muhaliẏa khara-pavaṇāẏampiẏa  $  "thāhu thāhu" ṇaṃ ema pajampiẏa
ke vi kusuma-pabbhāru muanti  $  pāẏa-pujja ṇaṃ vihi mi karanti
to vi ṇa thakka mahavvaẏa-dhārā  $  rāmāsamĕ païsanti bhaḍārā
risi pekkheppiṇu sīẏa viṇiggaẏa  $  ṇaṃ paccakkha mahā-vaṇadevaẏa
"rāhava pekkhu pekkhu acchariẏaü  $  sāhu-jualu cariẏaĕ ṇīsariẏaü"
valu vaẏaṇeṇa teṇa gañjolliu  $  "thāhu thāhu" siru ṇavĕvi pavolliu
viṇaẏaṅkusĕṇa sāhu-gaẏa vāliẏa  $  kiu sammajjaṇu pāẏa pakhāliẏa
diṇṇa ti-vāra dhāra salileṇa vi  $  kama cacciẏa gosīra-raseṇa vi
pupphakkhaẏa-vali-dīvaṅgārĕhĩ  $  ema paẏaccĕvi aṭṭha-paẏārĕhĩ

ghattā:

vandiẏa guru guru-bhatti karevi  $  lagga parīsavi sīẏāevi
      muha-piẏa accha paccha maṇa-bhāviṇi  $  bhutta pejja kāmuĕhĩ va kāmiṇi


_______________________________________________________________


START
PAUMACARIU, Kaṇḍa II, Saṃdhi 34, Kaḍavaka 13:


diṇṇu pāṇu puṇu muhahŏ piẏāraü  $  cāraṇa-bhoggu jema haluvāraü
siddhaü siddhu jema siddhīhaü  $  jiṇavara-āu jema aïdīhaü
puṇu aggimaü diṇṇu hiẏaïcchiu  $  jiha su-kalattu su-ṇehu sa-icchaü
suddhaĩ puṇu sālaṇaĩ vicittaĩ  $  tikkhaĩ ṇāĩ vilāsiṇi-cittaĩ
diṇṇaĩ puṇu timmaṇaĩ maṇiṭṭhaĩ  $  ahiṇava-kaï-vaẏaṇā iva miṭṭhaĩ
pacchaï sisiru sa-maccharu suddhaü  $  duṭṭha-kalattu jema aï-thaddhaü
puṇu maẏa-salilu diṇṇu sīẏālaü  $  ṇaṃ jiṇa-vaẏaṇu pāva-pakkhālaü
līlaĕ jimiẏa bhaḍārā jāvĕhĩ  $  pañcacchariu padarisiu tāvĕhĩ

ghattā:

dunduhi gandhavāu raẏaṇāvali  $  sāhukkāru aṇṇu kusumañjali
     puṇṇa-pavittaĩ sāsaẏa-dūaĩ  $  pañca vi acchariẏaĩ sa ïṃ bhū aĩ


----------  [35. pañcatīsamo saṃdhi]  ----------


gutta-suguttahã taṇĕṇa pahāveṃ rāmu sa-sīẏa parama-sabbhāveṃ
devĕhĩ dāṇa-riddhi khaṇĕ darisiẏa vala-mandirĕ vasuhāra pavarisiẏa

_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 1:


jāẏa mahaggha raẏaṇa su-pagāsaĩ  $  lakkhahã tiṇṇi saẏaĩ pañcāsaĩ
varisĕvi raẏaṇa-varisu saĩ hattheṃ  $  rāmu pasaṃsiu suravara-sattheṃ
"tihuvaṇĕ ṇavara ekku valu dhaṇṇaü  $  divvāhāru jeṇa vaṇĕ diṇṇaü"
maṇĕ parituṭṭhaĩ amara-saẏāĩ  $  "aṇṇeṃ dāṇeṃ kijjaï kāĩ
aṇṇeṃ dhariu bhuvaṇu saẏarāẏaru  $  aṇṇeṃ dhammu kammu purisāẏaru
aṇṇeṃ riddhi-viddhi vaṃsubbhaü  $  aṇṇeṃ pemmu vilāsu sa-vibbhamu
aṇṇeṃ geu veu siddhakkharu  $  aṇṇeṃ jāṇu jhāṇu paramakkharu
aṇṇu muevi aṇṇu kiṃ dijjaï  $  jeṇa mahantu bhogu pāvijjaï

ghattā:

aṇṇa-suvaṇṇa-kaṇṇa-godāṇahũ  $  meiṇi-maṇi-siddhanta-purāṇahũ
    savvahũ aṇṇa-dāṇu uccāsaṇu  $  para-sāsaṇahũ jema jiṇa-sāsaṇu"


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 2:


dāṇa-riddhi pekkhevi khagesaru  $  ṇavara jaḍāi jāu jāīsaru
gaggara-vaẏaṇaü muṇi-aṇurāeṃ  $  pahaü ṇāĩ sirĕ moggara-ghāeṃ
jiha jiha sumaraï ṇiẏaẏa-bhavantaru  $  tiha tiha mellei aṃsu ṇirantaru
"maĩ pāveṇa tiloẏāṇandahũ  $  pañca-saẏaĩ pīliẏaĩ muṇindahũ"
ema palāu karantu vihaṅgaü  $  guru-calaṇehĩ paḍiu mucchaṃgaü
paẏa-pakkhālaṇa-jalĕṇāsāsiu  $  rāhavacandeṃ puṇu uvaẏāsiu
sīẏaĕ vuttu "puttu mahu evahĩ  $  chuḍu vaddhaü chuḍu dharaü sukhevĕhĩ"
tāva raẏaṇa-ujjoveṃ bhiṇṇā  $  jāẏa pakkha cāmīẏara-vaṇṇā

ghattā:

vidduma-cañcu ṇīla-ṇiha-kaṇṭhaü  $  paẏa-veruliẏa-vaṇṇa maṇi-paṭṭhaü
    takkhaṇĕ pañca-vaṇṇu ṇivvaḍiẏaü  $  vīẏaü raẏaṇa-puñju ṇaṃ paḍiẏaü


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 3:


bhāveṃ vihi mi paẏāhiṇa dentaü  $  ṇaḍu jiha harisa-visāĕhĩ jantaü
diṭṭhu pakkhi jaṃ ṇaẏaṇāṇandaṇu  $  bhaṇaï ṇaveppiṇu dasaraha-ṇandaṇu
"he muṇivara gaẏaṇaṅgaṇa-gāmiẏa  $  caügaï-dukkha-mahāṇaï-ṇāmiẏa
kahi kajjeṇa keṇa sacchāẏaü  $  pakkhi suvaṇṇa-vaṇṇu jaṃ jāẏaü"
taṃ ṇisuṇevi vuttu ṇīsaṅgeṃ  $  "saẏalu vi uttima-purisa-pasaṅgeṃ
ṇaru haluvo vi hoi garuāraü  $  rukkhu vi sela-siharĕ vaḍḍāraü
meru-ṇiẏamvĕ tiṇu vi hemujjalu  $  sippiuḍesu jalu vi muttāhalu
tiha vihaṅgu maṇi-raẏaṇujjoeṃ  $  jāu suvaṇṇa-vaṇṇu muṇi-toeṃ"

ghattā:

taṃ ṇisuṇevi vaẏaṇu asagāheṃ  $  pucchiu puṇu vi ṇāhu ṇaraṇāheṃ
    "vihalaṅghalu ghummantu vihaṅgaü  $  kavaṇeṃ kāraṇeṇa mucchaṃgaü"


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 4:


bhaṇaï ti-ṇāṇa-piṇḍa-paramesaru  $  "ehu vihaṅgu āsi rajjesaru
paṭṭaṇu daṇḍāuru bhuñjantaü  $  daṇḍaü ṇāmu vaüddhahã bhattaü
ekka-divasĕ pāraddhiĕ caliẏaü  $  tāva tikāla-jogi muṇi miliẏaü
thiu attāvaṇĕ lamviẏa-vāhaü  $  avicalu meru jema duggāhaü
taṃ pekkhĕvi āruṭṭhu mahavvalu  $  "avasu ajju avasavaṇu amaṅgalu"
ema cavanteṃ visaharu ghāĕvi  $  roseṃ muṇivara kaṇṭheṃ lāĕvi
gaü ṇiẏa-ṇaẏaru ṇarāhiu jāvĕhĩ  $  thiu ṇīsaṅgu ṇiroheṃ tāvĕhĩ
"eu ko vi pheḍesaï jaïẏahũ  $  lamviẏa hatthuccāẏami taïẏahũ"

ghattā:

jāvaṇṇekka-divasĕ pahu āvaï  $  taṃ jĕ bhaḍāraü tahĩ jĕ vihāvaï
    galaĕ bhuaṅgama-maḍaü ṇivaddhaü  $  kaṇṭhāharaṇu ṇāĩ āiddhaü


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 5:


jaṃ avicalu vi diṭṭhu muṇi-kesari  $  pheḍĕvi visahara-kaṇṭhā-mañjari
vollāviu "vollahi paramesara  $  tava-caraṇeṇa kāĩ tavaṇesara
khaṇiu sarīru jīu khaṇa-mettaü  $  jo jhāẏahi so gaẏaü atītaü
tuhu mi khaṇiu ṇa 'jja vi siddhattaṇu  $  āẏahŏ kiṃ pamāṇu kiṃ lakkhaṇu"
saẏalu ṇiratthu vuttu jaṃ rāeṃ  $  muṇivaru cavĕvi laggu ṇaẏavāeṃ
"jaï puṇu so jjĕ pakkhu vollevaü  $  tā khaṇa-saddu ṇa uccārevaü
khaṇiu khaẏāru ṇaẏāru vi hosaï  $  khaṇa-saddahŏ uccāru ṇa dīsaï

ghattā:

aghaḍiu aghaḍamāṇu aghaḍantaü  $  khaṇieṃ khaṇiu khaṇantara-mettaü
    suṇṇeṃ suṇṇa-vaẏaṇu suṇṇāsaṇu  $  savvu ṇiratthu vaüddhahũ sāsaṇu"


_______________________________________________________________

START
PAUMACARIU, Kaṇḍa II, Saṃdhi 35, Kaḍavaka 6:


khaṇa-saddeṇa ṇiruttaru jāẏaü  $  puṇu vi pavolliu daṇḍaẏa-rāẏaü
"to ghaĩ savvu atthi jaṃ dīsaï  $  puṇu tavacaraṇu kāsu kijjesaï"
taṃ ṇisuṇeppiṇu bhaṇaï muṇīsaru  $  jo kaï-gavaẏa vāi vāīsaru
"amhaĩ rāẏa ṇa vollahũ evaṃ  $  ṇeāiĕhĩ hasijjahũ jevaṃ
atthi ṇatthi doṇṇi vi paḍivajjahũ  $  tuhũ jiha ṇaü khaṇavāeṃ bhajjahũ"
taṃ ṇisuṇevi bhaṇaï daṇudāraü  $  "jāṇiu parama-pakkhu tumhāraü
atthi ṇa atthi ṇicca-saṃdeho  $  puṇu dhavalaü puṇu sāmala-deho
puṇu vi matta-kari puṇu pañcāṇaṇu  $  khattiu vaïsu suddu puṇu vambhaṇu"

ghattā:

bhaṇiu bhaḍāraü "kiṃ vitthāreṃ  $  ekku coru ciru dhariu talāreṃ
    gīvā-muha-ṇāsacchi gaviṭṭhaü  $  sīsu laentahũ kahi mi ṇa diṭṭhaü


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 7:


ahavaï eṇa kāĩ saṃdeheṃ  $  atthi vi ṇatthi vi ṇīsaṃdeheṃ
jetthu atthi tahĩ atthi bhaṇevaü  $  jahĩ ṇa atthi tahĩ ṇatthi bhaṇevaü"
sacchandeṇa ṇarāhiu bhāviu  $  laïu dhammu puṇu muṇi pārāviu
sāhuhũ pañca-saẏaĩ dhariẏāĩ  $  ṇisuaĩ tesaṭṭhi vi cariẏāĩ
to etthantarĕ jaṇa-maṇa-bhāviṇi  $  kuiẏa khaṇaddheṃ duṇṇaẏa-sāmiṇi
puṇu maẏavaddhaṇu puttu mahantaü  $  "ṇaravaï jāu jiṇesara-bhattaü

ghattā:

to vari mantu kiṃ pi mantijjaï  $  jiṇaharĕ savvu davvu puñjijjaï
    jeṇa gavesaṇa pahu kārāvaï  $  sāhuhũ pañca-saẏaĩ mārāvaï"


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 8:


ekka-divasĕ taṃ tema karāviu  $  jiṇaharĕ savvu davvu puñjāviu
maẏavaddhaṇĕṇa ṇivahŏ vajjariẏaü  $  "tuha bhaṇḍāru muṇindĕhĩ hariẏaü"
teṃ ālāveṃ daṇḍaẏarāeṃ  $  hasiẏaü puṇu puṇu sīha-ṇiṇāeṃ
"pattiẏa sela-siharĕ saẏavattaĩ  $  pattiẏa mahiẏalĕ gaha-ṇakkhattaĩ
pattiẏa vivariẏa canda-divāẏara  $  pattiẏa paribhamanti raẏaṇāẏara
pattiẏa ṇahĕ havanti kulapavvaẏa  $  pattiẏa ekkahĩ miliẏa disā-gaẏa
pattiẏa ṇaü caüvīsa vi jiṇavara  $  pattiẏa ṇaü cakkavaï ṇa kulaẏara
pattiẏa ṇaü tesaṭṭhi purāṇaïm  $  pañcendiẏaĩ ṇa pañca vi ṇāṇaïṃ
solaha sagga bhaggaĩ uppattiẏa  $  muṇi coranti manti maṃ pattiẏa"

ghattā:

jaṃ ṇaravaï volliu kaïvāreṃ  $  mantiu mantu puṇu vi parivāreṃ
      "lahu risi-rūu ekku darisāvahũ  $  puṇu mahaevi-pāsu vaïsārahũ


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 9:


avaseṃ roseṃ pura-paramesaru  $  muṇivara ghallesaï rajjesaru
ema bhaṇevi puṇu vi kokkāviu  $  takkhaṇĕ muṇivara-vesu dharāviu
teṇa samāṇaü jaṇa-maṇa-bhāviṇi  $  lagga viẏārĕhĩ duṇṇaẏa-sāmiṇi
to etthantarĕ gañjoliẏa-taṇu  $  gaü ṇiẏa-ṇivahŏ pāsu maẏavaddhaṇu
"ṇaravaï pekkhu pekkhu muṇi-kammaĩ  $  ḍhukku pamāṇahŏ volliu jaṃ maĩ
mūḍha avuha ṇa vujjhahi ajja vi  $  hiu bhaṇḍāru jāva hiẏa bhajja vi"

ghattā:

jāṇanto vi to vi maṇĕ mūḍhaü  $  ṇaravaï kova-gaïndārūḍhaü
    diṇṇāṇattī ṇaravara-vindahũ  $  dhariẏaĩ pañca vi saẏaĩ muṇindahũ


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 10:


pahu-āeseṃ dhariẏa bhaḍārā  $  je pañcendiẏa-pasara-ṇivārā
je kali-kalusa-kasāẏa-viẏārā  $  je saṃsāra-ghora-uttārā
je cāritta-purahŏ pāgārā  $  je kammaṭṭha-duṭṭha-daṇu-dārā
je ṇīsaṅga aṇaṅga-viẏārā  $  je bhaviẏāẏaṇa-abbhuddhārā
je siva-sāsaẏa-suha-hakkārā  $  je gārava-pamāẏa-viṇivārā
je dālidda-dukkha-khaẏakārā  $  siddhi-varaṅgaṇa-pāṇa-piẏārā
je vāẏaraṇa-purāṇaĩ jāṇā  $  siddhantiẏa ekkekka-pahāṇā
teṃ tehā risi jantĕ chuhāviẏa  $  rasamasakasamasanta pīlāviẏa

ghattā:

pañca vi saẏa pīlāviẏa jāvĕhĩ  $  muṇivara veṇṇi parāviẏa tāvĕhĩ
    ghora-vīra-tavacaraṇu careppiṇu  $  ātāvaṇĕ tava-tavaṇu taveppiṇu


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 11:

keṇa vi tāma vuttu "maṃ païsahŏ  $  veṇṇi vi pāṇa laeppiṇu ṇāsahŏ
guru tumhārā āvaï pāviẏa  $  rāeṃ jantĕ chuhĕvi pīlāviẏa"
taṃ ṇisuṇevi ekku muṇi kuddhaü  $  ṇaṃ khaẏa-kālĕ kiẏantu viruddhaü
ghoru raüddu jhāṇu āūriu  $  vaü sammattu saẏalu saṃcūriu
appāṇeṇappāṇu vihattiu  $  takkhaṇĕ chāra-puñju pariattiu
jo kovāṇalu teṇa vimukkaü  $  gaü ṇaẏarahŏ savaḍammuhu ḍhukkaü

ghattā:

paṭṭaṇu cāuddisu saṃdīviu  $  sa-dharu sa-rāulu jālālīviu
    jaṃ jaṃ kumbha-sahāsĕhĩ ghippaï  $  vihi-pariṇāmeṃ jalu vi palippaï


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 12:


paṭṭaṇu daḍḍhu asesu vi jāvĕhĩ  $  khala jama-joha parāviẏa tāvĕhĩ
je taïlokku vi jiṇĕvi samatthā  $  asi-ghaṇa-saṅkhala-ṇiẏala-vihatthā
kakkaḍa-kavila-kesa bhīsāvaṇa  $  kāla-kiẏanta-līla-darisāvaṇa
kasaṇa-sarīra vīra phuriẏādhara  $  piṅgala-ṇaẏaṇa jhasara-moggara-dhara
jīha-lalanta danta-uddantura  $  ubbhaḍa-viẏaḍa-dāḍha bhaẏa-bhāsura
jama-dūehĩ tehĩ kandantaü  $  ṇaravaï ṇiu sa-manti sa-kalattaü
gampiṇu jamarāẏahŏ jāṇāviu  $  "eṇa muṇinda-ṇivahu pīlāviu"
taṃ ṇisuṇeppiṇu kuiu paẏāvaï  $  "tīhi mi darisāvahŏ garuẏāvaï"

ghattā:

pahu-āeseṃ duṇṇaẏa-sāmiṇi  $  ghattiẏa chaṭṭhihĩ puḍhavihĩ pāviṇi
    jahĩ dukkhaĩ aï-ghora-raüddaĩ  $  ṇavarāusu vāvīsa-samuddaĩ


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 13:


aṇṇoṇṇeṇa jetthu hakkāriu  $  aṇṇoṇeṇa pahara-ṇiddāriu
aṇṇoṇṇeṇa dalĕvi dalavaṭṭiu  $  aṇṇoṇṇeṇa haṇĕvi ṇivvaṭṭiu
aṇṇoṇṇeṇa tisūleṃ bhiṇṇaü  $  aṇṇoṇṇeṇa disā-vali diṇṇaü
aṇṇoṇṇeṇa kaḍāhĕ pamelliu  $  aṇṇoṇṇeṇa huāsaṇĕ pelliu
aṇṇoṇṇĕṇa vaïtaraṇihĕ ghattiu  $  aṇṇoṇṇeṇa dharĕvi ṇijjantiu
aṇṇoṇṇeṇa silahu apphāliu  $  aṇṇoṇṇeṇa duhāĕhĩ phāliu
aṇṇoṇṇeṇa dharĕvi āvīliu  $  aṇṇoṇṇeṇa vatthu jiha pīliu
aṇṇoṇṇeṇa gharaṭṭaĕ daliẏaü  $  aṇṇoṇṇeṇa paẏaru jiha miliẏaü
aṇṇoṇṇeṇa vi kūvĕ pamukkaü  $  aṇṇoṇṇeṇa dhareppiṇu rukkaü

ghattā:

aṇṇoṇṇeṇa paloiu rāgeṃ  $  aṇṇoṇṇeṇa viẏāriu khaggeṃ
     aṇṇoṇṇeṇa gilijjaï jetthu  $  duṇṇaẏa-sāmiṇi pattiẏa tetthu


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 14:


aṇṇu vi kiẏaü jeṇa mantittaṇu  $  ghattiu asipattavaṇĕ alakkhaṇu
jahĩ taṃ tiṇu mi silīmuha-sarisaü  $  aṇṇu vi aggi-vaṇṇu ṇippharisaü
jahĩ te loha-rukkha kaṇṭālā  $  asi-pattala asarāla visālā
duggama duṇṇirikkha dullaliẏa  $  ṇāṇāviha-paharaṇa-phala-bhariẏā
jahĩ ṇivaḍanti tāhã phala-pattaĩ  $  tahĩ chindanti ṇirantara gattaĩ
taṃ tehaü vaṇu muĕvi paṇaṭṭhaü  $  puṇu vaïtaraṇihĕ gampi païṭṭhaü
jahĩ taṃ salilu vahaï duggandhaü  $  rasa-vasa-soṇiẏa-maṃsa-samiddhaü
uṇhaü khāru toru aï-virasaü  $  maṇḍa piẏāviu pūẏa-vimissaü

ghattā:

iẏa saṃtāva-dukkha-saṃtattaü  $  khaṇĕ khaṇĕ uppajjantu marantaü
    thiu sattaṃaĕ ṇaraĕ maẏavaddhaṇu  $  meiṇi jāma meru gaẏaṇaṅgaṇu


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 15:


tāva viruddhaehĩ hakkāriu  $  ṇaravaï ṇāraehĩ paccāriu
"maru maru saṃbharu duccariẏāĩ  $  jāĩ āsi paĩ saṃcariẏāĩ
pañca-saẏaĩ muṇivarahũ haẏāĩ  $  laï aṇuhuñjahi tāĩ duhāĩ"
ema bhaṇeppiṇu khaggĕhĩ chiṇṇaü  $  puṇu vāṇĕhĩ bhallehĩ bhiṇṇaü
puṇu tilu tilu karavattĕhĩ kappiu  $  puṇu giddhahũ siva-sāṇahũ appiu
puṇu pellāviu magga-gaïndĕhĩ  $  puṇu veḍhāviu paṇṇaẏa-vindĕhĩ
puṇu khaṇḍiu puṇu jantĕ chuhāviu  $  addhu sahāsu vāra pīlāviu
dukkhu dukkhu puṇu kaha vi kilesĕhĩ  $  paribhamantu bhava-joṇi-sahāsĕhĩ
etthu vihaṅgu jāu ṇiẏa-kāṇaṇĕ  $  evahĩ acchaï tumha-gharaṅgaṇĕ"

ghattā:

tāva pakkhi maṇĕ pacchuttāviu  $  "kiha maĩ savaṇa-saṅghu saṃtāviu
      ettiẏa-matteṃ abbhuddharaṇaü  $  mahu muẏahŏ vi jiṇavaru saraṇaü"


_______________________________________________________________


START
PAUMACARIU, Kaṇḍa II, Saṃdhi 35, Kaḍavaka 16:

jaṃ āẏaṇṇiu pakkhi-bhavantaru  $  jāṇaï-kanteṃ pabhaṇiu muṇivaru
"to vari amhahũ vaẏaĩ caḍāvahu  $  pakkhihĕ suhaẏa-panthu darisāvahu"
taṃ valaevahŏ vaẏaṇu suṇeppiṇu  $  pañcāṇuvvaẏa uccāreppiṇu
diṇṇa paḍicchiẏa tihi mi jaṇehĩ  $  puṇu ahiṇandiẏa ekka-maṇehĩ
muṇivara gaẏa āẏāsahŏ jāvĕhĩ  $  lakkhaṇu bhavaṇu parāiu tāvĕhĩ
"rāhava eu kāĩ acchariẏaü  $  jaṃ mandiru ṇiẏa-raẏaṇĕhĩ bhariẏaü"
teṇa vi kahiu savvu jaṃ vittaü  $  "maĩ āhāra-dāṇa-phalu pattaü
takkhaṇĕ pañcacchariu padarisiu  $  mehĕhĩ jiha aṇavaraü pavarisiu"

ghattā:

rāmahŏ vaẏaṇu suṇevi aṇanteṃ  $  geṇhavi maṇi-raẏaṇaĩ valavanteṃ
    vaḍa-pāroha-samehĩ pacaṇḍĕhĩ  $  rahavaru ghaḍiu sa ẏaṃ bhu va-daṇḍĕhĩ


----------  [36. chattīsamo saṃdhi]  ----------


rahu koḍḍāvaṇaü maṇi-raẏaṇa-sahāsĕhĩ ghaḍiẏaü
gaẏaṇahŏ ucchalĕvi ṇaṃ diṇaẏara-sandaṇu paḍiẏaü


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 1:


tahĩ tehaĕ sundarĕ suppavahĕ  $  āraṇṇa-mahāgaẏa-jutta-rahĕ
dhurĕ lakkhaṇu rahavarĕ dāsarahi  $  sura-līlaĕ puṇu viharanti mahi
taṃ kaṇhavaṇṇa-ṇaï muĕvi gaẏa  $  vaṇĕ kahi mi ṇihāliẏa matta gaẏa
kattha vi pañcāṇaṇa giri-guhĕhĩ  $  muttāvali vikkhiranti ṇahĕhĩ
kattha vi uḍḍāviẏa saüṇa-saẏa  $  ṇaṃ aḍavihĕ uḍḍĕvi pāṇa gaẏa
kattha vi kalāva ṇaccanti vaṇĕ  $  ṇāvaï ṇaṭṭāvā juvaï-jaṇĕ
kattha i hariṇaĩ bhaẏa-bhīẏāĩ  $  saṃsārahŏ jiha pavvaïẏāĩ
kattha vi ṇāṇāviha-rukkha-rāi  $  ṇaṃ mahi-kulavahuahĕ roma-rāi

ghattā:

tahŏ daṇḍaẏavaṇahŏ  $  aggaĕ dīsaï jalavāhiṇi
     ṇāmeṃ koñcaṇaï  $  thira-gamaṇa ṇāĩ vara-kāmiṇi


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 2:


koñcaṇaïhĕ tīrĕṇa saṃṭhiẏaĩ  $  laẏa-maṇḍavĕ gampi pariṭṭhiẏaĩ
chuḍu jĕ chuḍu jĕ saraẏahŏ āgamaṇĕ  $  sacchāẏa mahāduma jāẏa vaṇĕ
ṇava-ṇaliṇihĕ kamalaĩ vihasiẏaĩ  $  ṇaṃ kāmiṇi-vaẏaṇaĩ pahasiẏaïṃ
dhavaleṇa ṇirantara-ṇiggaĕṇa  $  ghaṇa-kalasĕhĩ gaẏaṇa-mahaggaĕṇa
ahisiñcĕvi takkhaṇĕ vasuha-siri  $  ṇaṃ thaviẏa avāhiṇi kumbhaïri
tahĩ tehaĕ saraĕ suhāvaṇaĕ  $  paribhamaï jaṇaddaṇu kāṇaṇaĕ
kovaṇḍa-silīmuha-gahiẏa-karu  $  gajjanta-matta-māẏaṅga-dharu
vaṇĕ tāma suandhu vāu aïu  $  jo pāriẏāẏa-kusumabbhahiu

ghattā:

kaḍḍhiu bhamaru jiha  $  teṃ vāeṃ suṭṭhu suandheṃ
    dhāiu mahumahaṇu  $  jiha gaü gaṇiẏārihĕ gandheṃ


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 3:


thovantarĕ pariosiẏa-maṇĕṇa  $  vaṃsatthalu lakkhiu lakkhaṇĕṇa
ṇaṃ saẏaṇa-vindu āvāsiẏaü  $  ṇaṃ maẏaülu vāheṃ tāsiẏaü
aṇṇekka-pāsĕ koḍḍāvaṇaüü  $  jama-jiha jema bhīsāvaṇaü
gaẏaṇaṅgaṇĕ khaggu ṇihāliẏaü  $  ṇāṇāviha-kusumomāliẏaü
lakkhaṇahŏ ṇāĩ abbhuddharaṇu  $  ṇaṃ samvukumārahŏ jamakaraṇu
taṃ sūrahāsu ṇāmeṇa asi  $  jasu teeṃ ṇiẏa paha muaï sasi
jasu dhārahŏ kāla-diṭṭhi vasaï  $  jasu kālu kiẏantu vi jamu tasaï
teṃ hatthu pasārĕvi laïu kiha  $  para-ṇara-ṇippasaru kalattu jiha

ghattā:

puṇu kīlantaĕṇa  $  asivatteṃ haü vaṃsatthalu
    tāva samucchalĕvi  $  siru paḍiu sa-maüḍu sa-kuṇḍalu


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 4:


jaṃ diṭṭhu vivāiu sira-kamalu  $  sirivaccheṃ vihuṇiu bhuẏa-jualu
"dhimmaĩ ṇikkāraṇu vahiu ṇaru  $  vattīsa vi lakkhaṇa-lakkha-dharu"
puṇu jāma ṇihālaï vaṃsa-vaṇu  $  ṇara-ruṇḍu diṭṭhu phandanta-taṇu
taṃ pekkhĕvi cintaï khaggadharu  $  "thiu māẏā-rūveṃ ko vi ṇaru"
gaü ema bhaṇeppiṇu mahumahaṇu  $  ṇiviseṇa parāẏaü ṇiẏa-bhavaṇu
rāhaveṇa vuttu "bho suhaḍa-sasi  $  kahĩ laddhu khaggu kahĩ gaẏaü asi
teṇa vi taṃ saẏalu vi akkhiẏaü  $  vaṃsatthalu jiha vaṇĕ lakkhiẏaü
jiha laddhu khaggu taṃ atula-valu  $  jiha khuḍiu kumārahŏ sira-kamalu

ghattā:

vuccaï rāhavĕṇa  $  "maṃ ettiẏa muhivaĕ sāḍiẏa
   asi sāvaṇṇu ṇavi  $  paĩ jamahŏ jīha uppāḍiẏa"


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 5:


jaṃ ehiẏa bhīsaṇa vatta suẏa  $  vevanti pajampiẏa jaṇaẏa-suẏa
"laẏa-maṇḍavĕ viulĕ ṇiviṭṭhāhũ  $  suhu ṇāhi vaṇĕ vi païṭṭhāhũ
paribhamaï jaṇaddaṇu jahĩ jĕ jahĩ  $  divĕdivĕ kaḍamaddaṇu tahĩ jĕ tahĩ
kara-calaṇa-deha-sira-khaṇḍaṇahũ  $  ṇivviṇṇa māĕ haũ bhaṇḍaṇahũ
haũ tāeṃ diṇṇī kehāhũ  $  kali-kāla-kiẏantahũ jehāhũ"
taṃ vaẏaṇu suṇeppiṇu bhaṇaï hari  $  "jaï rāju ṇa porisu hoi vari
jima dāṇeṃ jĕma sukaïttaṇĕṇa  $  jima āuheṇa jima kittaṇĕṇa
paribhamaï kitti savvahŏ ṇarahŏ  $  dhavalanti bhuvaṇu jiha jiṇavarahŏ

ghattā:

āẏahũ ettiẏahũ  $  jasu ekku vi cittĕ ṇa bhāvaï
    so jāu jji muu  $  parimisu jaṃ jamu ṇevāvaï"


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 6:


etthantarĕ sura-saṃtāvaṇahŏ  $  lahu vahiṇi sahoẏara rāvaṇahŏ
pāẏālalaṅka-laṅkesarahŏ  $  dhaṇa pāṇa-piẏārī tahŏ kharahŏ
candaṇahi ṇāma rahasucchaliẏa  $  ṇiẏa-puttahŏ pāsu samuccaliẏa
"laï vāraha-varisaĩ bhariẏāĩ  $  caü-divasĕhĩ puṇu sottariẏāĩ
aṇṇahĩ tahĩ divasahĩ karĕ caḍaï  $  taṃ khaggu ajju ṇahĕ ṇivvaḍaï"
so eva cavantī mahura-sara  $  vali-dīvaṅgāraẏa-gahiẏa-kara
sajjaṇa-maṇa-ṇaẏaṇāṇandaṇahŏ  $  gaẏa pāsu patta ṇiẏa-ṇandaṇahŏ
tāṇantarĕ asi-dalavaṭṭiẏaü  $  vaṃsatthalu diṭṭhu ṇivaṭṭiẏaü

ghattā:

diṭṭhu kumāra-siru  $  sa-maüḍu maṇi-kuṇḍala-maṇḍiu
    jantĕhĩ kiṇṇarĕhĩ  $  vara-kaṇaẏa-kamalu ṇaṃ chaṇḍiu


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 7:


sira-kamalu ṇieppiṇu gīḍha-bhaẏa  $  romantī mahiẏalĕ muccha-gaẏa
kandanti ruvanti sa-veẏaṇiẏa  $  ṇijjīva jāẏa ṇicceẏaṇiẏa
puṇu dukkhu dukkhu saṃvariẏa-maṇa  $  muha-kāẏara dara-maüliẏa-ṇaẏaṇa
ṇaṃ mucchaĕ kiu sahiẏattaṇaü  $  jaṃ rakkhiu jīvu gavaṇa-maṇaü
puṇu uṭṭhĕvi vihuṇaï bhuajualu  $  puṇu siru puṇu pahaṇaï vacchaẏalu
puṇu kokkaï puṇu dhāhahĩ raḍaï  $  puṇu dīsaü ṇihālaï puṇu paḍaï
puṇu uṭṭhaï puṇu kandaï kaṇaï  $  puṇuruttĕhĩ appaü āhaṇaï
puṇu siru apphālaï dharaṇivahĕ  $  rovantihĕ sura rovanti ṇahĕ

ghattā:

je caüdisĕhĩ thiẏa  $  ṇiẏa ḍāla pasārĕvi taruvara
   "mā ruva candaṇahi"  $  ṇaṃ sāhāranti sahoẏara


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 8:


appāṇaü to vi ṇa saṃthavaï  $  rovanti puṇu vi puṇu uṭṭhavaï
"hā putta viujjhahi luhahi muhu  $  hā viruaĕ ṇiddaĕ suttu tuhũ
hā kiṇṇālāvahi putta maĩ  $  hā kiṃ darisāviẏa māẏa paĩ
hā uvasaṃhārahi rūvu lahu  $  hā putta dehi piẏa-vaẏaṇu mahu
hā putta kāĩ kiu ruhira-vaḍu  $  hā putta ehi ucchaṅgĕ caḍu
hā putta lāi muhĕ muha-kamalu  $  hā putta ehi piu thaṇa-jualu
hā putta dehi āliṅgaṇaü  $  jeṃ ṇaccami vaṇĕ vaddhāvaṇaü
ṇava-māsu chuddhu jeṃ maĩ uarĕ  $  taṃ sahala maṇoraha ajju jaṇĕ

ghattā:

hā hā daḍḍha vihi  $  kahĩ ṇiẏaü puttu kahŏ saṅghami
    kāĩ kiẏanta kiu  $  hā daïva kavaṇa disa laṅghami


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 9:


hā ajju amaṅgalu vihĩ purahã  $  pāẏālalaṅka-laṅkāurahã
hā ajju dukkhu vandhava-jaṇahŏ  $  hā ajju paḍiẏa bhua rāvaṇahŏ
hā ajju kharahŏ rovāvaṇaü  $  hā ajju riuhũ vaddhāvaṇaü
hā ajju phuṭṭu ki ṇa jamahŏ siru  $  hā putta ṇivāriu maï mi ciru
taṃ khaggu ṇa sāvaṇṇahŏ ṇarahŏ  $  para hoi addha-cakkesarahŏ
kiṃ teṇa ji pāḍiu sira-kamalu  $  maṇi-kuṇḍala-maṇḍiẏa-gaṇḍaẏalu"
puṇu puṇu darisāvaï sura ẏaṇahŏ  $  ravi-huavaha-varuṇa-pahañjaṇahŏ
"ahŏ devahŏ vālu ṇa rakkhiẏaü  $  savvĕhĩ milevi upekkhiẏaü

ghattā:

tumhahã dosu ṇavi  $  mahu dosu jāhĕ maṇu tāviu
    mañchuḍu aṇṇa-bhavĕ  $  
maĩ aṇṇu ko vi saṃtāviu"

_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 10:


etthantarĕ soeṃ pariẏariẏa  $  ṇaḍi jiha tiha puṇu macchara-bhariẏa
ṇiḍḍariẏa-ṇaẏaṇa vipphuriẏa-muha  $  vikarāla ṇāĩ khaẏa-kāla-chuha
parivaddhiẏa ravi-maṇḍalĕ miliẏa  $  jama-jīha jema ṇahĕ kiligiliẏa
"jeṃ ghāiu puttu mahu ttaṇaü  $  khara-ṇandaṇu rāvaṇa-bhāẏaṇaü
tahŏ jīviu jaï ṇa ajju harami  $  to huẏavaha-puñjĕ paīsarami"
iẏa païja kareppiṇu candaṇahi  $  kira valĕvi palovaï jāma mahi
laẏa-maṇḍavĕ lakkhiẏa ve vi ṇara  $  ṇaṃ dharaṇihĕ ubbhiẏa ubhaẏa kara
tahĩ ekku diṭṭhu karavāla-bhuu  $  "laï eṇa ji haü mahu taṇaü suu

ghattā:

eṇa ji asivarĕṇa  $  ṇiẏamatthahŏ kula-pāẏārahŏ
   sahũ vaṃsatthalĕṇa  $  siru pāḍiu samvukumārahŏ


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 11:


jaṃ diṭṭha vaṇantarĕ ve vi ṇara  $  gaü putta-viou kou ṇavara
āẏāmiẏa viraha-mahābhaḍĕṇa  $  ṇaccāviẏa maẏaraddhaẏa-ṇaḍĕṇa
pulaïjjaï pāseijjaï vi  $  paritappaï jara-kheijjaï vi
mucchijjaï ummucchijjaï vi  $  ruṇuruṇaï viẏārahĩ bhajjaï vi
"vari eu rūu uvasaṃgharami  $  sura-sundaru kaṇṇa-vesu karami
puṇu jāmi umvara-bhavaṇu  $  pariṇesaï avaseṃ ekku jaṇu"
hiẏaïcchiu takkhaṇĕ rūu kiu  $  ṇaṃ kāmahŏ koḍu jĕ tiṃ vihiu
gaẏa tahĩ jahĩ tiṇṇi vi jaṇaĩ vaṇĕ  $  puṇu dhāhahĩ ruaṇahĩ lagga khaṇĕ

ghattā:

pabhaṇaï jaṇaẏa-suẏa  $  "vala pekkhu kaṇṇa kiha rovaï
    jaṃ kālantariu  $  taṃ dukkhu ṇāĩ ukkovaï"


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 12:


rovantī vaḍḍeṃ malaharĕṇa  $  hakkārĕvi pucchiẏa halaharĕṇa
"kahi sundari rovahi kāĩ tuhũ  $  kiṃ paḍiu kiṃ pi ṇiẏa-saẏaṇa-duhu
kiṃ keṇa vi kahĩ vi paribbhaviẏa"  $  taṃ vaẏaṇu suṇevi vāla caviẏa
"haũ pāviṇi dīṇa daẏāvaṇiẏa  $  ṇivvandhava ruvami varāẏa ṇiẏa
vaṇĕ bhullī ṇaü jāṇami disaü  $  ṇaü jāṇami kavaṇu desu visaü
kahĩ gacchami cakkavūhĕ paḍiẏa  $  mahu puṇṇĕhĩ tumha samāvaḍiẏa
jaï amhahũ uppari atthi maṇu  $  to pariṇaü viṇha vi ekku jaṇu"
taṃ vaẏaṇu suṇevi halāuhĕṇa  $  kiẏa ṇakkhacchoḍī rāhavĕṇa

ghattā:

karaẏalu diṇṇu muhĕ  $  kiẏa vaṅka bhaũha siru cāliu
    "sundara ṇa hoi vahu"  $  somittihĕ vaẏaṇu ṇihāliu


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 13:


jo ṇaravaï aï-sammāṇa-karu  $  so pattiẏa attha-samattha-haru
jo hoi uvāẏaṇĕ vacchalaü  $  so pattiẏa visaharu kevalaü
jo mittu akāraṇĕ ei gharu  $  so pattiẏa duṭṭhu kalatta-haru
jo panthiu aliẏa-saṇehiẏaü  $  so pattiẏa coru aṇehiẏaü
jo ṇaru atthakkaĕ lalli-karu  $  so sattu ṇiruttaü jīva-haru
jā kāmiṇi kavaḍa-cāḍu kuṇaï  $  sā pattiẏa sira-kamalu vi luṇaï
jā kulavahu savahĕhĩ vavaharaï  $  sā pattiẏa viruẏa-saẏaĩ karaï
jā kaṇṇa hovi para-ṇaru varaï  $  sā kiṃ vaḍḍhantī pariharaï

ghattā:

āẏahũ aṭṭhahu mi  $  jo ṇaru mūḍhaü vīsambhaï
     loiu dhammu jiha  $  chuḍu vippaü paĕ paĕ labbhaï


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 14:


cinteppiṇu therāsaṇa-muhĕṇa  $  somitti vuttu sīrāuhĕṇa
"mahu atthi bhajja sumaṇohariẏa  $  laï lakkhaṇa vahu lakkhaṇa-bhariẏa"
jaṃ eva samāsaĕ akkhiẏaü  $  kaṇheṇa vi maṇĕ uvalakkhiẏaü
"haũ lemi kumāri sa-lakkhaṇiẏa  $  jā āgamĕ sāmuddaĕ bhaṇiẏa
jaṅghoru-ahaṅgaẏa vaṭṭa-thaṇa  $  dīhara-kara-ṇakkhaṅguli-ṇaẏaṇa
rattaṃhi gaïnda-ṇirikkhaṇiẏa  $  cāmīẏara-vaṇṇa sapujjaṇiẏa
jā uṇṇaẏa ṇāsĕ ṇilāḍĕ tiẏa  $  sā hoi ti-puttahũ māẏariẏa
kāẏaṅghi sa-gaggara tāvasiẏa  $  sama-calaṇaṅguli acirāusiẏa
jā haṃsa-vaṃsa varavīṇa-sara  $  mahu-vaṇṇa mahā-ghaṇa-chāẏa-dhara
suha-bhamara-ṇāhi-sira-bhamara-thaṇa  $  sā vahu-suẏa vahu-dhaṇa vahu-saẏaṇa
jahĕ vāmaĕ karaẏalĕ honti saẏa  $  mīṇāravinda-visa-dāma-dhaẏa
gouru gharu girivaru ahava sila  $  su-pasattha sa-lakkhaṇa sā mahila
cakkaṅkusa-kuṇḍala-uddhariha  $  romāvali valiẏa bhuẏaṅgu jiha
addhendu-ṇiḍāleṃ sundarĕṇa  $  muttāhala-sama-dantantarĕṇa

ghattā:

āĕhĩ lakkhaṇĕhĩ  $  sāmuddĕhĩ vaṇiẏa suṇijjaï
      cakkāhivahŏ tiẏa  $  cakkavaï puttu uppajjaï


_______________________________________________________________


START
PAUMACARIU, Kaṇḍa II, Saṃdhi 36, Kaḍavaka 15:


vahu rāhava eha alakkhaṇiẏa  $  haũ bhaṇami ṇa lakkhaṇeṇa bhaṇiẏa
jaṅghoru-karehĩ samaṃsaliẏa  $  cala-loẏaṇa gamaṇuttāvaliẏa
kummuṇṇaẏa-paẏa visamaṅguliẏa  $  dhuẏa-kavila-kesi khari paṅguliẏa
savvaṅga-samuṭṭhiẏa-roma-raï  $  tahĕ puttu vi bhattāru vi maraï
kaḍi-lañchaṇa bhaũhāvali-miliẏa  $  sā deva ṇiruttaü jhenduliẏa
dāliddiṇi tittira-loẏaṇiẏa  $  pārevaẏacchi jaṇa-bhojaṇiẏa
virasaüha-diṭṭhi virasaüha-sara  $  sā dukkhahũ bhāẏaṇa hoi para
ṇāsaggeṃ thoreṃ mantharĕṇa  $  sā lañjiẏa kiṃ vahu-vitthareṇa
kaḍi-cihura-ṇāhi muha-māsuriẏa  $  sā rakkhasi vahu-bhaẏa-bhāsuriẏa
kaḍu-aṅgiẏa matta-gaïnda-chavi  $  haũ ehiẏa pariṇami kaṇṇa ṇavi"

ghattā:

pabhaṇaï candaṇahi  $  "kiṃ ṇiẏaẏa-sahāveṃ lajjami
      jaï haũ ṇisiẏariẏa  $  to paï mi ajju sa ïṃ bhu ñjami"


----------  [37. sattatīsamo saṃdhi]  ----------


candaṇahi alajjiẏa ema pagajjiẏa "maru maru bhūẏahũ demi vali"
ṇiẏa-rūveṃ vaḍḍhiẏa raṇa-rasĕ aḍḍhiẏa rāvaṇa-rāmahũ ṇāĩ kali


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 1:


puṇu puṇu vi pavaḍḍhiẏa kilikilanti  $  jālāvali-jālā-saẏa muanti
bhaẏa-bhīsaṇa kovāṇala-saṇāha  $  ṇaṃ dharaĕ samubbhiẏa pavara vāha
ṇaha-sari-ravi-kamalahŏ kāraṇatthi  $  ahavaï ṇaṃ abbhuddhāraṇatthi
ṇaṃ ghusalaï abbha-ciriḍḍihillu  $  tārā-vuvvuva-saẏa-viḍḍirillu
sasi-loṇiẏa-piṇḍaü levi dhāi  $  gaha-ḍimbhahŏ pīhaü dei ṇāĩ
ahavaï kiṃ vahuṇā vitthareṇa  $  ṇaṃ ṇahaẏala-sila geṇhaï sireṇa
ṇaṃ hari-vala-mottiẏa-kāraṇeṇa  $  mahi-gaẏaṇa-sippi phoḍaï khaṇeṇa
valaeveṃ vuccaï "vaccha vaccha  $  tuhũ vahuẏahĕ cariẏaĩ peccha peccha"

ghattā:

candaṇahi pajampiẏa  $  tiṇu vi ṇa kampiẏa  $  "laïu khaggu haü puttu jiha
    tiṇṇi vi khajjantaĩ  $  mārijjantaĩ  $  rakkhejjahŏ appāṇu tiha"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 2:


vaẏaṇeṇa teṇa asuhāvaṇeṇa  $  karavālu padarisiu mahumaheṇa
daḍha-kaḍhiṇa-kaḍhoruppīlaṇeṇa  $  aṅguli-aṅguṭṭhāvīlaṇeṇa
taṃ maṇḍalaggu tharaharaï kema  $  bhattāra-bhaeṃ sukalattu jema
aṇavaraẏa-maüjjharĕ ṇara-ṇisumbhĕ  $  tahĩ dārijjantĕ gaïnda-kumbhĕ
jo dhārahĩ mottiẏa-ṇiẏaru laggu  $  pāseva-phuliṅgu vahu va valaggu
taṃ tehaü khaggu laevi teṇa  $  vijjāhari pabhaṇiẏa lakkhaṇeṇa
"jeṃ laïu sīsu tuha ṇandaṇāsu  $  karavālu eu taṃ sūrahāsu
jaï atthi ko vi raṇa-bhara-samatthu  $  tahŏ savvahŏ ubbhiu dhamma-hatthu"
khara-gharaṇiĕ vuttu "ṇa hoi kajju  $  ko vāraï māraï maï mi ajju"

ghattā:

sā eva bhaṇeppiṇu  $  galagajjeppiṇu  $  calaṇĕhĩ apphālevi mahi
      khara-dūsaṇa-vīrahũ  $  atula-sarīrahũ  $  gaẏa kūvāreṃ candaṇahi


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 3:


rovanti padhāiẏa dīṇa-vaẏaṇa  $  jalahara jiha jiha varisanti ṇaẏaṇa
lamvanti lamva-kaḍiẏala-samagga  $  ṇaṃ candaṇa-laẏahĕ bhuaṅga lagga
vīẏā-maẏalañchaṇa-saṇṇihehĩ  $  appāṇu viẏāriu ṇiẏa-ṇahehĩ
ruhirolliẏa-thaṇaghippanta-ratta  $  ṇaṃ kaṇaẏa-kalasa kuṅkuma-vilitta
ṇaṃ dāvaï lakkhaṇa-rāma-kitti  $  ṇaṃ khara-dūsaṇa-rāvaṇa-bhavitti
ṇaṃ ṇisiẏara-loẏahŏ dukkha-khāṇi  $  ṇaṃ mandoẏarihĕ supurisa-hāṇi
ṇaṃ laṅkahĕ païsāranti saṅka  $  ṇiviseṇa patta pāẏālalaṅka
ṇiẏa-mandirĕ dhāhāvanti ṇāri  $  ṇaṃ kharadūsaṇahŏ païṭṭha māri
attā


kūvāru suṇeppiṇu  $  dhaṇa pekkheppiṇu  $  rāeṃ valĕvi paloiẏaü
    tihuẏaṇu saṃghārĕvi  $  palaü samārĕvi  $  ṇāĩ kiẏanteṃ joiẏaü


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 4:

kūvāru suṇĕvi kula-bhūsaṇeṇa  $  candaṇahi papucchiẏa dūsaṇeṇa
"kahĕ keṇuppāḍiu jamahŏ ṇaẏaṇu  $  kahĕ keṇa pajoiu kāla-vaẏaṇu
kahi keṇa kiẏantahŏ kiẏaü maraṇu  $  kahi keṇa kiẏaü visa-kanda-caraṇu
kahi keṇa vaddhu pavaṇeṇa pavaṇu  $  kahi keṇa daḍḍhu jalaṇeṇa jalaṇu
kahi keṇa bhiṇṇu vajjeṇa vajju  $  kahi keṇa dhariu jalu jalĕṇa ajju
kahi keṇa bhāṇu uṇheṇa taviu  $  kahi keṇa samuddu tisāĕ khaviu
kahi keṇa khuḍiu phaṇi-maṇi-ṇihāu  $  kahĕ keṇa sahiu sura-kulisa-ghāu
kahĕ keṇa huāsaṇĕ jhampa diṇṇa  $  kahĕ keṇa dasāṇaṇa-pāẏa chiṇṇa"

ghattā:

candaṇahi pavolliẏa  $  aṃsujalolliẏa  $  "jaṇa-vallahu mahu taṇaü suu
    olaggaï pāṇĕhĩ  $  viṇaẏa-samāṇĕhĩ  $  ṇaravaï samvukumāru muu"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 5:


āẏaṇṇĕvi samvukumāra-maraṇu  $  saṃtāvaṇa-soẏa-vioẏa-karaṇu
pavirala-muhu vāha-bharanta-ṇaẏaṇu  $  dukkhāuru dara-ohulla-vaẏaṇu
kharu ruẏaï sa-dukkhaü "atula-piṇḍu  $  hā ajju paḍiu mahu vāhu-daṇḍu
hā ajju jāẏa maṇĕ garua saṅka  $  hā ajju suṇṇa pāẏālalaṅka
hā ṇandaṇa sura-pañcāṇaṇāsu  $  kavaṇuttaru demi dasāṇaṇāsu"
etthantarĕ tāma timuṇḍa-dhāri  $  vahu-vuddhi pajampiu vambhaẏāri
"he ṇaravaï mūḍhā ruahi kāĩ  $  saṃsārĕ bhamantahũ sua-saẏāĩ
āẏāĩ muāĩ gaẏāĩ jāĩ  $  ko sakkaï rāẏa gaṇevi tāĩ

ghattā:

kahŏ gharu kahŏ pariẏaṇu  $  kahŏ sampaẏa-dhaṇu  $  māẏa vappu kahŏ puttu tiẏa
    keṃ kajjeṃ rovahi  $  appaü soẏahi  $  bhava-saṃsārahŏ eha kiẏa"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 6:


jaṃ dukkhu dukkhu saṃthaviu rāu  $  paḍivolliu ṇiẏa-ghariṇiĕ sahāu
"kahĕ keṇa vahiu mahu taṇaü puttu"  $  taṃ vaẏaṇu suṇĕvi dhaṇiaĕ vuttu
"suṇu ṇaravaï duggamĕ duppavesĕ  $  dugghoṭṭa-thaṭṭa-ghaṭṭaṇa-pavesĕ
pañcāṇaṇa-lakkhukkhaẏa-karālĕ  $  tahĩ tehaĕ daṇḍaẏa-vaṇĕ visālĕ
ve maṇusa diṭṭha soṇḍīra vīra  $  mehāravinda-saṇṇiha-sarīra
kovaṇḍa-silīmuha-gahiẏa-hattha  $  para-vala-vala-utthallaṇa-samattha
tahĩ ekku diṭṭhu tiẏasahũ asajjhu  $  teṃ laïu khaggu haü puttu majjhu
aṇṇu vi avalovahi deva deva  $  kakkhoru viẏāriu pekkhu keva

ghattā:

vaṇĕ dharĕvi ruẏantī  $  dhāha muantī  $  kaha vi ṇa bhutta teṇa ṇarĕṇa
    ṇiẏa-puṇṇĕhĩ cukkī  $  ṇaha-muha-lukkī  $  ṇaliṇi jema sarĕ kuñjarĕṇa"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 7:


taṃ vaẏaṇu suṇĕvi vahu-jāṇaehĩ  $  uvalakkhiẏa aṇṇĕhĩ rāṇaehĩ
"mālūra-pavara-pīvara-thaṇāĕ  $  para eẏaĩ kammaĩ aḍaẏaṇāĕ
mañchuḍu ṇa samicchiẏa supuriseṇa  $  appaü viddhaṃsĕvi  āẏa teṇa"
etthantarĕ ṇivaï ṇiei jāva  $  ṇaha-ṇiẏara-viẏāriẏa diṭṭha tāva
kiṃsuẏa-laẏa vva āratta-vaṇṇa  $  rattuppala-māla va bhamara-chaṇṇa
tahĩ aharu diṭṭhu dasaṇagga-bhiṇṇu  $  ṇaṃ vāla-tavaṇu phagguṇĕ uiṇṇu
taṃ ṇaẏaṇa-kaḍakkhĕvi kharu viruddhu  $  ṇaṃ  kesari maẏagala-gandha-luddhu
bhaḍu bhiuḍi-bhaẏaṅkaru muha-karālu  $  ṇaṃ jagahŏ samuṭṭhiu palaẏa-kālu

ghattā:

amara vi ākampiẏa  $  ema pajampiẏa  $  "kahŏ uppari āruṭṭhu kharu"
   rahu khañciu aruṇeṃ  $  sahũ sasi-varuṇeṃ  $  "maĩ vi gilesaï ṇavara ṇaru"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 8:


uṭṭhanteṃ uṭṭhiu bhaḍa-ṇihāu  $  aṭṭhāṇa-khohu ṇiviseṇa jāu
cūranta paropparu suhaḍa ḍhukka  $  ṇaṃ jalaṇihi ṇiẏa-majjāẏa-cukka
sīseṇa sīsu paṭṭeṇa paṭṭu  $  calaṇeṇa calaṇu karu kara-ṇihaṭṭhu
maüḍeṇa maüḍu tuṭṭevi laggu  $  mehalu mehala-ṇivaheṇa bhaggu
uṭṭhanti ke vi tiṇa-samu gaṇanti  $  ohāvaṇa-māṇeṃ ṇa vi ṇamanti
aha ṇamaï ko vi kivaṇattaṇeṇa  $  paḍio vi ṇa uṭṭhaï bhaḍu bhareṇa
dūsaṇeṇa ṇivāriẏa vaddha-koha  $  vihaḍapphaḍa saṇṇajjhanti joha
"jaï paü vi dehu ārūsamāṇa  $  to hosaï rāẏahŏ taṇiẏa āṇa

ghattā:

maṃ kajju viṇāsahŏ  $  tāma vaīsahŏ  $  jo asi-raẏaṇu maṇḍa haraï
    siru khuḍaï kumārahŏ  $  vijjā-pārahŏ  $  so kiṃ tumhahĩ osaraï


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 9:


to vari kijjaü mahu taṇiẏa vuddhi  $  ṇaravaï asahāẏahŏ ṇatthi siddhi
ṇāva vi ṇa vahaï viṇu tāraeṇa  $  jalaṇu vi ṇa jalaï viṇu mārueṇa
ekkallaü gampiṇu kāĩ karahi  $  raẏaṇāẏarĕ santĕ tisāĕ marahi
sante vi mahaggaĕ visahĕ caḍahi  $  jiṇĕ accie vi saṃsārĕ paḍahi
jasu sārahi phuḍu bhuvaṇekkavīru  $  suravara-paharaṇa-caḍḍiẏa-sarīru
jaga-kesari ari-kula-palaẏa-kālu  $  para-vala-vagalāmuhu bhua-visālu
duddama-dāṇava-duggāha-gāhu  $  surakari-kara-sama-thira-thora-vāhu
telokka-bhuvaggala-bhaḍa-taḍakka  $  duddarisaṇa bhīsaṇa jama-jhaḍakka

ghattā:

tahŏ tihuaṇa-mallahŏ  $  sura-maṇa-sallahŏ  $  tiẏasa-vinda-saṃtāvaṇahŏ
    gaü samvu suhaggaï  $  paĩ olaggaï  $  gampi kahijjaï rāvaṇahŏ


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 10:


āẏaṇṇĕvi taṃ dūsaṇahŏ vaẏaṇu  $  kharu kharaü pavolliu guñja-ṇaẏaṇu
"dhiddhĩ lajjijjaï supurisāhũ  $  para eẏaĩ kammaĩ kupurisāhũ
sāhīṇu jīu dehatthu jāva  $  kiha gammaï aṇṇahŏ pāsu tāva
jāeṃ jīveṃ marievaüṃ jĕ  $  to vari pahariu vara-vaïri-puñjĕ
jeṃ labbhaï sāhukkāru loĕ  $  ajarāmaru ko vi ṇa macca-loĕ
jima bhiḍiu ajju ari-vara-samuddĕ  $  jima jaṇiẏa maṇoraha saẏaṇa-vindĕ
jima asi-savvala-kontehĩ bhiṇṇu  $  jima jasa-paḍahaü taïlokkĕ diṇṇu
jima ṇahĕ tosāviu sura-ṇihāu  $  jima mahu mi ajju khaẏa-kālu āu

ghattā:

jima sattu-silāẏalĕ  $  vahu-soṇiẏa-jalĕ  $  dhuu parihava-paḍu appaṇaü
    jima sa-dhaü sa-sāhaṇu  $  sa-bhaḍu sa-paharaṇu  $  gaü ṇiẏa-puttahŏ pāhuṇaü"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 11:


taṃ ṇisuṇĕvi ṇiẏa-kula-bhūsaṇeṇa  $  lahu lehu visajjiu dūsaṇeṇa
saṇṇaddhu kharu vi vahu-samara-sūru  $  apphālĕvi valĕ saṃgāma-tūru
vihaḍapphaḍa bhaḍa saṇṇaddha ke vi  $  sammāṇa-dāṇu riṇu saṃbharevi
keṇa vi kareṇa karavālu gahiu  $  keṇa vi dhaṇuharu toṇīra-sahiu
keṇa vi musaṇḍhi moggaru pacaṇḍu  $  keṇa vi huli keṇa vi cittadaṇḍu
ṇāṇāviha-paharaṇa-gahiẏa-hattha  $  saṇṇaddha suhaḍa raṇa-bhara-samattha
ṇīsariu seṇṇu pariharĕvi saṅku  $  ṇaṃ vamĕvi lagga pāẏāla-laṅka
raha-turaẏa-gaïnda-ṇarinda-vinda  $  ṇaṃ su-kaï-muhahŏ ṇigganti sadda

ghattā:

khara-dūsaṇa-sāhaṇu  $  harisa-pasāhaṇu  $  amarisa-kuddhaü dhāiẏaü
    gaẏaṇaṅgaṇĕ līẏaü  $  ṇāvaï vīẏaü  $  joisa-cakku parāiẏaü


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 12:


jaṃ diṭṭhu ṇahaṅgaṇĕ daṇu-ṇihāu  $  valaeveṃ vuttu sumitti-jāu
"ĕu dīsaï kāĩ ṇahagga-maggĕ  $  kiṃ kiṇṇara-ṇivahu va caliu saggĕ
kiṃ pavara pakkhi kiṃ ghaṇa visaṭṭa  $  kiṃ vandaṇa-hattiĕ sura paẏaṭṭa"
taṃ vaẏaṇu suṇeppiṇu bhaṇaï viṇhu  $  "vala dīsaï vaïrihĩ taṇaü ciṇhu
khaggeṇa vivāiu sīsu jāsu  $  kuḍhĕ laggaü mañchuḍu ko vi tāsu"
avaropparu e ālāva jāva  $  hakkāriu lakkhaṇu kharĕṇa tāva
"jiha samvukumārahŏ laïẏa pāṇa  $  tiha pāva paḍicchahi enta vāṇa
jiha laïu khaggu para-ṇāri bhutta  $  tiha paharu paharu puṇṇāli-putta"

ghattā:

ekkekka-pahāṇahũ  $  kharĕṇa samāṇahũ  $  caüdaha sahasa samāvaḍiẏa
    gaẏa jema maïndahŏ  $  riu govindahŏ  $  hakkāreppiṇu abbhiḍiẏa


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 13:


etthantarĕ bhaḍa-kaḍamaddaṇeṇa  $  jokkāriu rāmu jaṇaddaṇeṇa
"tuhũ sīẏa paẏatteṃ rakkhu deva  $  haũ dharami seṇṇu miga-jūhu jema
javvela karesami sīha-ṇāu  $  tavvela ejja dhaṇuhara-sahāu
taṃ vaẏaṇu suṇĕvi vihasiẏa-muheṇa  $  āsīsa diṇṇa sīrāuheṇa
"jasavantu cirāusu hohi vaccha  $  karĕ laggaü jaẏa-siri-vahua saccha"
taṃ levi ṇimittu jaṇaddaṇeṇa  $  vaïdehi ṇamiẏa riu-maddaṇeṇa
taṃ ṇisuṇĕvi sīẏaĕ vuttu ema  $  "pañcindiẏa bhagga jiṇeṇa jema
vāvīsa parīsaha caü kasāẏa  $  jara-jamma-maraṇa maṇa-kāẏa-vāẏa

ghattā:

jiha bhaggu parammuhu  $  raṇĕ kusumāuhu  $  lohu mohu maü māṇu khalu
    tiha tuhũ bhañjejjahi  $  samarĕ jiṇejjahi  $  saẏalu vi vaïrihĩ taṇaü valu"


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 14:


āsīsa-vaẏaṇu taṃ levi teṇa  $  apphāliu dhaṇuharu mahumaheṇa
teṃ saddeṃ vahiriu jagu asesu  $  tharahariẏa vasundharī ḍariu sesu
kharalakkhaṇa ve vi bhiḍanti jāva  $  hakkāriu hari tisireṇa tāva
te bhiḍiẏa paroppara haṇu bhaṇanta  $  ṇaṃ matta mahāgaẏa gulugulanta
ṇaṃ kesari ghororāli denta  $  vāṇehĩ vāṇa chindanti enta
moggara-khuruppa-kaṇṇiẏa paḍanti  $  jīvehĩ jīva ṇaṃ khaẏahŏ janti
etthantarĕ atula-parakkameṇa  $  addhendu mukku purisottameṇa
tahŏ tisiraü cukku ṇa kaha vi bhiṇṇu  $  dhaṇuharu pāḍiu dhaẏa-daṇḍu chiṇṇu

ghattā:

aṇṇuṇṇa puṇuppuṇu  $  samarĕ vahugguṇu  $  jaṃ jaṃ tisiraü levi dhaṇu
    taṃ taṃ ukkaṇṭhaï  $  khaṇu vi ṇa saṃthaï  $  daïva-vihūṇahŏ jema dhaṇu


_______________________________________________________________


START
PAUMACARIU, Kaṇḍa II, Saṃdhi 37, Kaḍavaka 15:


dhaṇuharu saru sārahi chatta-daṇḍu  $  jaṃ vāṇahĩ kiu saẏa-khaṇḍa-khaṇḍu
taṃ amarisa-kuddheṃ duddhareṇa  $  saṃbhariẏa vijja vijjāhareṇa
appāṇu padarisiu vaddhamāṇu  $  tihĩ vaẏaṇĕhĩ tihĩ sīsĕhĩ samāṇu
pahilaü siru kakkaḍa-kavila-kesu  $  piṅgala-loẏaṇu kiẏa-vāla-vesu
vīẏaü siru vaẏaṇu vi ṇava-juvāṇu  $  ubbhiṇṇa-viẏaḍa-māsuri-samāṇu
taïẏaü siru dhavalaü dhavala-vaẏaṇu  $  phuriāharu dara-ṇiḍḍariẏa-ṇaẏaṇu
duddarisaṇu bhīsaṇu viẏaḍa-dāḍhu  $  jiṇa-bhattaü jiṇavara-dhamma-gāḍhu
etthantarĕ para-vala-maddaṇeṇa  $  vacchatthalĕ viddhu jaṇaddaṇeṇa

ghattā:

ṇārāĕhĩ bhindĕvi  $  sīsaĩ chindĕvi  $  riu mahi-maṇḍalĕ pāḍiẏaü
    suravarĕhĩ pacaṇḍĕhĩ  $  sa iṃ bhu va-daṇḍĕhĩ  $  kusuma-vāsu sirĕ pāḍiẏaü


----------  [38. aṭṭhatīsamo saṃdhi]  ----------


tisiraü lakkhaṇĕṇa samaraṅgaṇĕ ghāiu jāvĕhĩ
tihuaṇa-ḍamara-karu dahavaẏaṇu parāiu tāvĕhĩ


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 1:


lehu visajjiu jo sura-sīhahŏ  $  aggaĕ paḍiu gampi dasagīvahŏ
paḍiu ṇāĩ vahu-dukkhahã bhāru  $  ṇāĩ ṇisāẏara-kula-saṃghāru
ṇāĩ bhaẏaṅkaru kalahahŏ mūlu  $  ṇāĩ dasāṇaṇa-matthā-sūlu
leheṃ kahiu savvu ahiṇāṇĕhĩ  $  "samvukumāru ulaggaï pāṇĕhĩ
aṇṇu vi khagga-raẏaṇu uddāliu  $  khara-ghariṇihĕ hiẏavaü viddāriu
taṃ ṇisuṇevi ve vi jasabhūsaṇa  $  para-valĕ bhiḍiẏa gampi khara-dūsaṇa
ṇāri-raẏaṇu ṇiruvamu sohaggaü  $  acchaï rāvaṇa tujjhu jĕ joggaü"
lehu ṇiĕvi atthāṇu visajjĕvi  $  pupphavimāṇĕ caḍiu galagajjĕvi
karĕ karavālu kareppiṇu dhāiu  $  ṇiviseṃ daṇḍāraṇṇu parāiu

ghattā:

tāva jaṇaddaṇĕṇa  $  kharadūsaṇa-sāhaṇu ruddhaü
     thiu caüraṅgu valu  $  ṇahĕ ṇiccalu saṃsaĕ chuddhaü


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 2:


to etthantarĕ dīhara-ṇaẏaṇeṃ  $  lakkhaṇu pomāiu dahavaẏaṇeṃ
"vari ekkallao vi pañcāṇaṇu  $  ṇaü sāraṅga-ṇivahu vuṇṇāṇaṇu
vari ekkallao vi maẏalañchaṇu  $  ṇa ẏa ṇakkhatta-ṇivahu ṇillañchaṇu
vari ekkallao vi raẏaṇāẏaru  $  ṇaü jalavāhiṇi-ṇiẏaru sa-vittharu
vari ekkallao vi vaïsāṇaru  $  ṇaü vaṇa-ṇivahu sa-rukkhu sa-girivaru
caüdaha sahasa ekku jo rumbhaï  $  so samaraṅgaṇĕ maï mi ṇisumbhaï
pekkhu kema paharantu paīsaï  $  dhaṇudharu saru saṃdhāṇu ṇa dīsaï

ghattā:

ṇahi gaẏa ṇahi turaẏa  $  ṇahi rahavara ṇahi dhaẏa-daṇḍaĩ
    ṇavari paḍantāĩ  $  dīsanti mahiẏale ruṇḍaĩ"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 3:


hari paharantu pasaṃsiu jāvĕhĩ  $  jāṇaï ṇaẏaṇakaḍakkhiẏa tāvĕhĩ
sukaï-kaha vva su-sandhi su-sandhiẏa  $  su-paẏa su-vaẏaṇa su-sadda su-vaddhiẏa
thira-kalahaṃsa-gamaṇa gaï-manthara  $  kisa majjhārĕ ṇiẏamvĕ su-vitthara
romāvali maẏaraharuttiṇṇī  $  ṇaṃ pimpili-riñcholi viliṇṇī
ahiṇava-huṇḍa-piṇḍa-pīṇa-tthaṇa  $  ṇaṃ maẏagala ura-khambha-ṇisumbhaṇa
rehaï vaẏaṇa-kamalu akalaṅkaü  $  ṇaṃ māṇasa-sarĕ viẏasiu paṅkaü
su-laliẏa-loẏaṇa laliẏa-pasaṇṇahã  $  ṇaṃ varaïtta-miliẏa vara-kaṇṇahã
gholaï puṭṭhihĩ veṇi mahāiṇi  $  candaṇa-laẏahĩ lalaï ṇaṃ ṇāiṇi

ghattā:

kiṃ vahu-jampiĕṇa  $  tihĩ bhuvaṇĕhĩ jaṃ jaṃ caṅgaü
    taṃ taṃ melavĕvi  $  ṇaṃ daïveṃ ṇimmiu aṅgaü


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 4:


to etthantarĕ ṇiẏa-kula-dīveṃ  $  rāmu pasaṃsiu puṇu dahagīveṃ
"jīviu ekku sahalu para eẏahŏ  $  jasu suhavattaṇu gaü paricheẏahŏ
jeṇa samāṇu eha dhaṇa jampaï  $  muha-muheṇa tamvolu samappaï
hattheṃ hattha dharĕvi ālāvaï  $  calaṇa-jualu ucchaṅgĕ caḍāvaï
jaṃ āliṅgaï valaẏa-saṇāhahĩ  $  mālaï-mālā-komala-vāhahĩ
jaṃ pellāvaï thaṇa-māẏaṅgĕhĩ  $  muhu paricumvaï ṇāṇā-bhaṅgĕhĩ
jaṃ avaloẏaï ṇimmala-tārĕhĩ  $  ṇaẏaṇahĩ vibbhama-bhariẏa-viẏārĕhĩ
jaṃ aṇuhuñjaï icchĕvi ṇiẏa-maṇĕ  $  tāsu mallu ko saẏalĕ vi tihuaṇĕ

ghattā:

dhaṇṇaü ehu ṇaru  $  jasu eha ṇāri hiẏaïcchiẏa
   jāva ṇa laïẏa maĩ  $  kaü aṅgahŏ tāva suhacchiẏa"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 5:


sīẏa ṇievi jāu ummāhaü  $  dahamuhu vammaha-sara-paharāhaü
pahilaĕ vaẏaṇu viẏārĕhĩ bhajjaï  $  pemma-paravvasu kahŏ vi ṇa lajjaï
vīẏaĕ muha-pāseu valaggaï  $  sarahasu gāḍhāliṅgaṇu maggaï
taïẏaĕ aï virahāṇalu tappaï  $  kāma-gahillaü puṇu puṇu jampaï
caüthaĕ ṇīsasantu ṇaü thakkaï  $  siru saṃcālaï bhaũhaü vaṅkaï
pañcamĕ pañcama-jhuṇi ālāvaï  $  vihasĕvi danta-panti darisāvaï
chaṭṭhaĕ aṅgu valaï karu moḍaï  $  puṇu dāḍhiẏaü laeppiṇu toḍaï
vaṭṭaï tallavella sattamaẏahŏ  $  mucchaü enti janti aṭṭhamaẏahŏ
ṇavamaü vaṭṭaï maraṇahŏ ḍhukkaü  $  dasamaĕ pāṇahĩ kaha vi ṇa mukkaü

ghattā:

dahamuhu "dahamuhĕhĩ  $  jāṇaï kira maṇḍaĕ bhuñjami"
      appaü saṃthavaï  $  "ṇaṃ ṇaṃ sura-loẏahŏ lajjami"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 6:


to etthantarĕ sura-saṃtāseṃ  $  cintiu ekku uvāu dasāseṃ
avaloẏaṇiẏa vijja maṇĕ jhāiẏa  $  "de āesu" bhaṇanti parāiẏa
"kiṃ ghoṭṭeṇa mahovahi ghoṭṭami  $  kiṃ pāẏālu ṇahaṅgaṇĕ loṭṭami
kiṃ sahũ surĕhĩ surendu parajjami  $  kiṃ maẏaraddhaẏa-puri-gaü bhañjami
kiṃ jama-mahisa-siṅgu musumūrami  $  kiṃ sesahŏ phaṇimaṇi saṃcūrami
kiṃ takkhaẏahŏ dāḍha uppāḍami  $  kāla-kiẏanta-vaẏaṇu kiṃ phāḍami
kiṃ ravi-raha-turaṅga uddālami  $  kiṃ giri meru karaggeṃ ṭālami
kiṃ taïlokka-cakku saṃghārami  $  kiṃ atthakkaĕ palaü samārami"

ghattā:

vuttu dasāṇaṇĕṇa  $  "ekkeṇa vi ṇa vi mahu kajju
    taṃ saṅkeu kahĕ  $  jeṃ harami eha tiẏa ajju"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 7:


dahavaẏaṇahŏ vaẏaṇeṇa su-pujjaĕ  $  pabhaṇiu puṇu avaloẏaṇi-vijjaĕ
"jāva samuddāvattu karekkahŏ  $  vajjāvattu cāu aṇṇekkahŏ
jāvaggeu vāṇu karĕ ekkahŏ  $  vāẏavu vāruṇatthu aṇṇekkahŏ
jāma sīru gambhīru karekkahŏ  $  karaẏalĕ cakkāuhu aṇṇekkahŏ
tāva ṇāri ko haraï disevahũ  $  maṇḍaĕ vāsueva-valaevahũ
iẏa pacchaṇṇa vasanti vaṇantarĕ  $  tesaṭṭhī-purisahũ abbhantarĕ
jiṇa caüvīsa addha govaddhaṇa  $  ṇava kesava rāma ṇava rāvaṇa

ghattā:

oe bhavaṭṭhama  $  iẏa vāsueva-valaeva
    jāva ṇa vahiẏa raṇĕ  $  tiẏa tāma laïjjaï keva


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 8:


ahavaï eṇa kāĩ suṇĕ rāvaṇa  $  eha ṇāri tihuaṇa-saṃtāvaṇa
laï laï jaï ajarāmaru vaṭṭahi  $  laï laï jaï uppahĕṇa paẏaṭṭahi
laï laï jaï vaḍḍattaṇu khaṇḍahi  $  laï laï jaï jiṇa-sāsaṇu chaṇḍahi
laï laï jaï suravarahũ ṇa lajjahi  $  laï laï jaï ṇaraẏahŏ gamu sajjahi
laï laï jaï paralou ṇa jāṇahi  $  laï laï jaï ṇiẏa-āu ṇa māṇahi
laï laï jaï ṇiẏa-rajju ṇa icchahi  $  laï laï jaï jama-sāsaṇu pecchahi
laï laï jaï ṇivviṇṇaü pāṇahũ  $  laï laï jaï uru-uḍḍahi vāṇahũ"
taṃ ṇisuṇevi vaẏaṇu asuhāvaṇu  $  aï-maẏaṇāuru pabhaṇaï rāvaṇu

ghattā:

"māṇavi eha tiẏa  $  jaṃ jijjaï ekku muhuttaü
     siva-sāsaẏa-suhahŏ  $  tahŏ pāsiu eu vahuttaü"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 9:


visaẏāsatta-cittu pariẏāṇĕvi  $  vijjaĕ vuttu ṇiruttaü jāṇĕvi
"ṇisuṇu dasāṇaṇa pisuṇami bheu  $  veṇha vi atthi ekku saṅkeu
ehu jo dīsaï suhaḍu raṇaṅgaṇĕ  $  vāvarantu khara-dūsaṇa-sāhaṇĕ
eẏahŏ sīhaṇāu āẏaṇṇĕvi  $  iṭṭha-kalattu va tiṇa-samu maṇṇĕvi
dhāvaï sīhu jema orālĕvi  $  vajjāvattu cāu apphālĕvi
tuhũ puṇu pacchaĕ dhaṇa uddālahi  $  puppha-vimāṇĕ chuhĕvi saṃcālahi"
taṃ ṇisuṇeppiṇu pabhaṇiu rāu  $  "to ghaĩ paĩ jĕ karevaü ṇāu"
pahu-āeseṃ vijja padhāiẏa  $  ṇiviseṃ taṃ saṃgāmu parāiẏa

ghattā:

lakkhaṇu gahiẏa-saru  $  jaṃ ṇisuṇiu ṇāu bhaẏaṅkaru
     dhāiu dāsarahi  $  ṇahĕ sa-dhaṇu ṇāĩ ṇava-jalaharu


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 10:


bhīsaṇu sīha-ṇāu ṇisuṇeppiṇu  $  dhaṇuharu karĕ sajjīu kareppiṇu
toṇā-juvalu laevi padhāiu  $  "mañchuḍu lakkhaṇu raṇĕ viṇivāiu"
kuḍhĕ laggantĕ rāmĕ suṇimittaĩ  $  saüṇu ṇa denti honti du-ṇimittaĩ
phuraï sa-vāhaü vāmaü loẏaṇu  $  pavahaï dāhiṇa-pavaṇu alakkhaṇu
vāẏasu virasu rasaï siva kandaï  $  aggaĕ kuhiṇi bhuaṅgamu chindaï
jamvū paṅguranta uddhāiẏa  $  ṇāĩ ṇivārā saẏaṇa parāiẏa
dāhiṇeṇa piṅgalaẏa samuṭṭhiẏa  $  ṇahĕ ṇava gaha vivarīẏa pariṭṭhiẏa
to vi vīru avagaṇṇĕvi dhāiu  $  takkhaṇĕ taṃ saṅgāmu parāiu

ghattā:

diṭṭhaĩ rāhavĕṇa  $  lakkhaṇa-sara-haṃsĕhĩ khuḍiẏaĩ
    gaẏaṇa-mahāsarahŏ  $  sira-kamalaĩ mahiẏalĕ paḍiẏaĩ


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 11:


diṭṭhu raṇaṅgaṇu rāhavacandeṃ  $  ramiu vasantu ṇāĩ govindeṃ
kuṇḍala-kaḍaẏa-maüḍa-phala darisiẏa  $  daṇu-davaṇā-mañjariẏa padarisiẏa
giddhāvali-kiẏa-cakkandolaü  $  ṇaravara-siraĩ laeppiṇu kelaü
raṇĕ khellanti paropparu caccari  $  puṇu piẏanti soṇiẏa-kāẏamvari
tehaü samara-vasantu ramantaü  $  lakkhaṇu pomāiu paharantaü
"sāhu vaccha para tujjhu ji chajjaï  $  aṇṇahŏ kāsu eu paḍivajjaï
paĩ ikkhāu-vaṃsu ujjāliu  $  jasa-paḍahaü tihuaṇĕ apphāliu"
taṃ ṇisuṇeppiṇu bhaṇaï mahāiu  $  "viruaü kiẏaü deva jaṃ āiu

ghattā:

mellĕvi jaṇaẏa-suẏa  $  kiṃ rāhava thāṇahŏ caliẏaü
    akkhaï majjhu maṇu  $  hiẏa jāṇaï keṇa vi chaliẏaü"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 12:


puṇaravi vuccaï maragaẏa-vaṇṇeṃ  $  "haũ ṇa karemi ṇāu kiu aṇṇeṃ"
taṃ ṇisuṇevi ṇiẏattaï jāvĕhĩ  $  sīẏā-haraṇu paḍhukkiu tāvĕhĩ
āu dasāṇaṇu puppha-vimāṇeṃ  $  ṇāĩ purandaru siviẏā-jāṇeṃ
pāsu paḍhukkiu rāhava-ghariṇihĕ  $  matta-gaïndu jema para-kariṇihĕ
ubhaẏa-karĕhĩ saṃcāliẏa thāṇahŏ  $  ṇāĩ sarīra-hāṇi appāṇahŏ
ṇāĩ kulahŏ bhavitti hakkāriẏa  $  laṅkahĕ saṅka ṇāĩ païsāriẏa
ṇisiẏara-loẏahŏ ṇaṃ vajjāsaṇi  $  ṇāĩ bhaẏaṅkara-rāma-sarāsaṇi
ṇaṃ jasa-hāṇi khāṇi vahu-dukkhahũ  $  ṇaṃ paraloẏa-kuhiṇi kiẏa mukkhahũ

ghattā:

takkhaṇĕ rāvaṇĕṇa  $  ḍhoiu vimāṇu āẏāsahŏ
    kāleṃ kuddhaĕṇa  $  hiu jīviu ṇaṃ vaṇa-vāsahŏ


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 13:


caliu vimāṇu jaṃ jĕ gaẏaṇaṅgaṇĕ  $  sīẏaĕ kaluṇu pakandiu takkhaṇĕ
taṃ kūvāru suṇevi mahāiu  $  dhuṇĕvi sarīru jaḍāi padhāiu
pahaü dasāṇaṇu cañcū-ghāĕhĩ  $  pakkhukkhevĕhĩ ṇahara-ṇihāĕhĩ
ekka-vāra osasaï ṇa jāvĕhĩ  $  saẏasaẏa-vāra jhaḍappaï tāvĕhĩ
jāu visaṇṭhulu vaïri-viẏāraṇu  $  candahāsu maṇĕ sumaraï paharaṇu
sīẏa vi dharaï ṇiẏaṅgu vi rakkhaï  $  lajjaï caüdisu ṇaẏaṇakaḍakkhaï
dukkhu dukkhu teṃ dhīrĕvi appaü  $  kara-ṇiṭṭhura-daḍha-kaḍhiṇa-talappaü
pahaü vihaṅgu paḍiu samaraṅgaṇĕ  $  devĕhĩ kalaẏalu kiẏaü ṇahaṅgaṇĕ

ghattā:

paḍiu jaḍāi raṇĕ  $  khara-pahara-vihura-phandantaü
    jāṇaï-hari-valahũ  $  tiṇhi mi cittaĩ pāḍantaü


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 14:


paḍiu jaḍāi jaṃ jĕ phandantaü  $  sīẏaĕ kiu akkandu mahantaü
"ahŏ ahŏ devahŏ raṇĕ duviẏaḍḍhahŏ  $  ṇiẏa parihāsa ṇa pāliẏa saṇḍhahŏ
vari suhaḍattaṇu cañcū-jīvahŏ  $  jo abbhiṭṭu samarĕ dasagīvahŏ
ṇaü tumhĕhĩ rakkhiu vaḍḍattaṇu  $  sūrahŏ taṇaü diṭṭhu sūrattaṇu
saccaü candu vi canda-gahillaü  $  vambhu vi sottiu haru dummahilaü
vāu vi cavalattaṇĕṇa damijjaï  $  dhammu vi raṇḍa-saehĩ laïjjaï
varuṇu vi hoi sahāveṃ sīẏalu  $  tāsu kahi mi kiṃ saṅkaï para-valu
indu vi indavaheṇa ramijjaï  $  ko suravara-saṇḍĕhĩ rakkhijjaï

ghattā:

jāu kiṃ jampiĕṇa  $  jagĕ aṇṇu ṇa abbhuddharaṇaü
    rāhaü iha-bhavahŏ  $  para-loẏahŏ jiṇavaru saraṇaü"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 15:


puṇu vi palāu karanti ṇa thakkaï  $  "kuḍhĕ laggaü laggaü jo sakkaï
haũ pāveṇa eṇa avagaṇṇĕvi  $  ṇiẏa tihuaṇu a-maṇūsaü maṇṇĕvi"
puṇu vi kaluṇu kandanti paẏaṭṭaï  $  "ĕu avasaru sappurisahŏ vaṭṭaï
aha maĩ kavaṇu ṇei kandantī  $  lakkhaṇa-rāma ve vi jaï huntī
hā hā dasaraha māma guṇovahi  $  hā hā jaṇaẏa jaṇaẏa avaloẏahi
hā aparāiĕ hā hā kekkaï  $  hā suppahĕ sumittĕ sundara-maï
hā sattuhaṇa bharaha bharahesara  $  hā bhāmaṇḍala bhāi sahoẏara
hā hā puṇu vi rāma hā lakkhaṇa  $  ko sumarami kahŏ kahami a-lakkhaṇa

ghattā:

ko saṃthavaï maĩ  $  ko suhi kahŏ dukkhu mahantaü
    jahĩ jahĩ jāmi haũ  $  taṃ taṃ ji paesu palittaü"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 16:


tahĩ avasarĕ vaṭṭantĕ su-viulaĕ  $  dāhiṇa-lavaṇa-samuddahŏ kūlaĕ
atthi pacaṇḍu ekku vijjāharu  $  vara-karavāla-hatthu raṇĕ duddharu
bhāmaṇḍalahŏ caliu olaggaĕ  $  sua kandanti sīẏa tāmaggaĕ
valiu vimāṇu teṇa paḍivakkhahŏ  $  "ṇaṃ tiẏa kā vi bhaṇaï maĩ rakkhahŏ
lakkhaṇa-rāma ve vi hakkāraï  $  bhāmaṇḍalahŏ ṇāmu uccāraï
mañchuḍu eha sīẏa ĕhu rāvaṇu  $  aṇṇu ṇa para-kalatta-saṃtāvaṇu
acchaü ṇivahŏ pāsu jāevaü  $  eṇa samāṇu ajju jujjhevaü"
ema bhaṇevi teṇa hakkāriu  $  "kahĩ tiẏa levi jāhi" paccāriu

ghattā:

"vihi mi bhiḍantāhũ  $  jiha haṇaï ekku jiha hammaï
     geṇhĕvi jaṇaẏa-suẏa  $  valu valu kahĩ rāvaṇa gammaï"


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 17:


valiu dasāṇaṇu tihuaṇa-kaṇṭaü  $  sīhahŏ sīhu jema abbhiṭṭaü
jema gaïndu gaïndahŏ dhāiu  $  mehahŏ mehu jema uddhāiu
bhiḍiẏa mahāvala vijjā-pāṇĕhĩ  $  ve vi pariṭṭhiẏa siviẏā-jāṇĕhĩ
ve vi pasāhiẏa ṇāṇāharaṇĕhĩ  $  veṇṇi vi vāvaranti ṇiẏa-karaṇĕhĩ
veṇṇi vi ghāẏa denti avaropparu  $  maṇĕ viruddhu bhāmaṇḍala-kiṅkaru
vara-karavālu kareppiṇu karaẏalĕ  $  pahaü dasāṇaṇu viẏaḍa-uratthalĕ
paḍiu ghuleppiṇu jaṇhuva-jottĕhĩ  $  ruhiru padarisiu dasahi mi sottĕhĩ
puṇu vijjāhareṇa paccāriu  $  "suravara-samara-saĕhĩ a-ṇivāriu
tuhũ so rāvaṇu tihuvaṇa-kaṇṭaü  $  ekkeṃ ghāeṃ ṇavara paloṭṭiu"

ghattā:

ceẏaṇu lahĕvi raṇĕ  $  bhaḍu uṭṭhiu kuruḍu sa-maccharu
      tahŏ vijjāharahŏ  $  thiu rāsihĩ ṇāĩ saṇiccharu


_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 18:


uṭṭhiu vīsapāṇi asi lentaü  $  ṇāĩ sa-vijju mehu gajjantaü
vijjā-cheu karĕvi vijjāharĕ  $  ghattiu kamvūdīvabbhantarĕ
puṇu dasasiru saṃcallu sa-sīẏaü  $  ṇahaẏalĕ ṇāĩ divāẏaru vīẏaü
majjhĕ samuddahŏ jaẏasiri-māṇaṇu  $  puṇu vollevaĕ laggu dasāṇaṇu
"kāĩ gahilliĕ maĩ ṇa samicchahi  $  kiṃ mahaevi-paṭṭu ṇa samicchahi
kiṃ ṇikkaṇṭaü rajju ṇa bhuñjahi  $  kiṃ ṇa vi suraẏa-sokkhu aṇuhujjahi
kiṃ mahu keṇa vi bhaggu maḍappharu  $  kiṃ dūhaü kiṃ kahi mi asundaru"
ema bhaṇĕvi āliṅgaï jāvĕhĩ  $  jaṇaẏa-suẏaĕ ṇibbhacchiu tāvĕhĩ

ghattā:

"divasĕhĩ thovĕhĩ  $  tuhũ rāvaṇa samarĕ jiṇevaü
     amhahũ vāriẏaĕ  $  rāma-sarĕhĩ āliṅgevaü"

_______________________________________________________________


START
PAUMACARIU, Kaṇḍa II, Saṃdhi 38, Kaḍavaka 19:


ṇiṭṭhura-vaẏaṇĕhĩ docchiu jāvĕhĩ  $  dahamuhu huaü vilakkhaü tāvĕhĩ
"jaï mārami to eha ṇa pecchami  $  vollaü savvu haseppiṇu acchami
avaseṃ kaṃ divasu i icchesaï  $  sarahasu kaṇṭha-ggahaṇu karesaï
"aṇṇu vi maĩ ṇiẏa-vaü pālevvaü  $  maṇḍaĕ para-kalattu ṇa laevvaü"
ema bhaṇevi caliu sura-ḍāmaru  $  laṅka parāiu laddha-mahāvaru
sīẏaĕ vuttu "ṇa païsami paṭṭaṇĕ  $  acchami etthu viulĕ ṇandaṇavaṇĕ
jāva ṇa suṇami vatta bhattārahŏ  $  tāva ṇivitti majjhu āhārahŏ"
taṃ ṇisuṇĕvi uvavaṇĕ païsāriẏa  $  sīsava-rukkha-mūlĕ vaïsāriẏa

ghattā:

mellĕvi sīẏa vaṇĕ  $  gaü rāvaṇu gharahŏ turantaü
   dhavalĕhĩ maṅgalĕhĩ  $  thiu rajju sa ïṃ bhu ñjantaü


----------  [39. eguṇacālīsamo saṃdhi]  ----------


kuḍhĕ laggeppiṇu lakkhaṇahŏ valu jāma paḍīvaü āvaï
taṃ ji laẏāharu taṃ ji taru para sīẏa ṇa appaü dāvaï


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 1:


ṇīsīẏaü vaṇu avaẏajjiẏaü  $  ṇaṃ sararuhu lacchi-visajjiẏaü
ṇaṃ meha-vindu ṇivvijjulaü  $  ṇaṃ muṇivara-vaẏaṇu a-vacchalaü
ṇaṃ bhoẏaṇu lavaṇa-jutti-rahiu  $  arahanta-vimvu ṇaṃ a-vasahiu
ṇaṃ datti-vivajjiu kiviṇa-dhaṇu  $  tiha sīẏa-vihūṇaü diṭṭhu vaṇu
puṇu joaï guhilĕhĩ païsarĕvi  $  thiẏa jāṇaï jāṇaï osarĕvi
puṇu jovaï giri-vivarantarĕhĩ  $  thiẏa jāṇaï lhikkĕvi kandarĕhĩ
tāṇantarĕ diṭṭhu jaḍāi vaṇĕ  $  saṃsūḍiẏa-gattaü paḍiu raṇĕ

ghattā:

pahara-vihura-ghummanta-taṇu  $  jaṃ diṭṭhu pakkhi ṇiddaliẏaü
    tāvĕhĩ vujjhiu rāhavĕṇa  $  hiẏa jāṇaï keṇa vi chaliẏaü


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 2:

puṇu diṇṇa teṇa suha vasu-hārā  $  uccārĕvi pañca ṇamokkārā
je sārabhūẏa jiṇa-sāsaṇahŏ  $  je maraṇa-sahāẏa bhavva-jaṇahŏ
laddhehĩ jehĩ diḍha hoi maï  $  laddhehĩ jehĩ paraloẏa-gaï
laddhehĩ jehĩ saṃbhavaï suhu  $  laddhehĩ jehĩ ṇijjaraï duhu
te diṇṇa vihaṅgahŏ rāhavĕṇa  $  kiẏa-ṇisiẏara-ṇiẏara-parāhavĕṇa
"jāejjahi parama-suhāvahĕṇa  $  aṇaraṇṇāṇantavīra-pahĕṇa"
taṃ vaẏaṇu suṇĕvi savvāẏarĕṇa  $  lahu pāṇa visajjiẏa ṇahaẏarĕṇa
jaṃ muu jaḍāi hiẏa jaṇaẏa-sua  $  dhāhāviu ubbhā karĕvi bhua

ghattā:

"kahĩ haũ kahĩ hari kahĩ ghariṇi  $  kahĩ gharu kahĩ pariẏaṇu chiṇṇaü
     bhūẏa-vali vva kuḍumvu jagĕ  $  haẏa-daïveṃ kaha vikkhiṇṇaü"


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 3:


valu ema bhaṇevi pamucchiẏaü  $  puṇu cāraṇa-risihĩ ṇiẏacchiẏaü
cāraṇa vi honti aṭṭhaviha-guṇa  $  je ṇāṇa-piṇḍa sīlāharaṇa
phala-phulla-patta-ṇaha-giri-gamaṇa  $  jala-tantua-jaṅghā-saṃcaraṇa
tahĩ vīra sudhīra visuddha-maṇa  $  ṇaha-cāraṇa āiẏa veṇṇi jaṇa
teṃ avahī-ṇāṇeṃ joiẏaü  $  rāmahŏ kalattu vicchoiẏaü
āūrĕvi gala-gambhīra-jhuṇi  $  puṇu laggu cavevaĕ jeṭṭha-muṇi
"bho carama-deha sāsaẏa-gamaṇa  $  keṃ kajjeṃ rovahi mūḍha-maṇa
tiẏa dukkhahũ khāṇi vioẏa-ṇihi  $  tahĕ kāraṇĕ rovahi kāĩ vihi

ghattā:

kiṃ paĩ ṇa suiẏa eha kaha  $  chajjīva-ṇikāẏa-daẏāvaru
    jiha guṇavaï-aṇuattaṇĕṇa  $  jiṇaẏāsu jāu vaṇĕ vāṇaru"


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 4:


jaṃ ṇisuṇiu ko vi cavantu ṇahĕ  $  mucchā-vihalaṅghalu dharaṇi-vahĕ
"hā sīẏa" bhaṇantu samuṭṭhiẏaü  $  caü-disaü ṇiẏantu  pariṭṭhiẏaü
ṇaṃ kari kariṇihĕ vicchoiẏaü  $  puṇu gaẏaṇa-maggu avaloiẏaü
tahĩ tāva ṇihāliẏa viṇṇi risi  $  saṃgahiẏa jehĩ paraloẏa-kisi
te guru guru-bhatti karevi thuẏa  $  "ho dhamma-viddhi siri-ṇamiẏa-bhuẏa
giri-meru-samāṇaü jetthu duhu  $  tahĕ kāraṇĕ rovahi kāĩ tuhũ
khala tiẏamaï jeṇa ṇa parihariẏa  $  tahŏ ṇaraẏa-mahāṇaï duttariẏa
rovanti ema para kappurisa  $  tiṇa-samu gaṇanti je sappurisa

ghattā:
tiẏamaï vāhihĕ aṇuharaï  $  khaṇĕ khaṇĕ dukkhanti ṇa thakkaï
    hammaï jiṇa-vaẏaṇosahĕṇa  $  jeṃ jamma-sae vi ṇa ḍhukkaï"


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 5:


taṃ vaẏaṇu suṇeppiṇu bhaṇaï valu  $  mellantu ṇirantaru aṃsu-jalu
"labbhanti gāma-varapaṭṭaṇaĩ  $  sīẏala-viulaĩ ṇandaṇa-vaṇaĩ
labbhanti turaṅgama matta gaẏa  $  raha kaṇaẏa-daṇḍa-dhuvvanta-dhaẏa
labbhanti bhiccavara āṇa-kara  $  labbhaï aṇuhuñjĕvi sa-dhara dhara
labbhaï gharu pariẏaṇu vandhu-jaṇu  $  labbhaï siẏa saṃpaẏa davvu dhaṇu
labbhaï tamvolu vilevaṇaü  $  labbhaï hiẏaïcchiu bhoẏaṇaü
labbhaï bhiṅgārolamviẏaü  $  pāṇiu kappūra-karamviẏaü
hiẏaïcchiu maṇaharu piẏavaẏaṇu  $  para ehu ṇa labbhaï tiẏa-raẏaṇu

ghattā:

taṃ jovvaṇu taṃ muha-kamalu  $  taṃ suraü savaṭṭaṇa-hatthaü
    jeṇa ṇa māṇiu etthu jagĕ  $  tahŏ jīviu savvu ṇiratthu"


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 6:


paramesaru pabhaṇaï valĕvi muhu  $  "tiẏa-raẏaṇu pasaṃsahi kāĩ tuhũ
pekkhantahũ para vaṇṇujjalaü  $  abbhantarĕ ruhira-cilivvilaü
duggandha-dehu ghiṇi-viṭṭalaü  $  para cammeṃ haḍḍahũ poṭṭalaü
māẏāmeṃ janteṃ paribhamaï  $  bhiṇṇaü ṇava-ṇāḍihĩ parisavaï
kammaṭṭha-gaṇṭhi-saẏa-sikkiriu  $  rasa-vasa-soṇiẏa-kaddama-bhariu
vahu-maṃsa-rāsi kimi-kīḍa-haru  $  khaṭṭahĕ vaïriu bhūmīhĕ bharu
āhārahŏ pisivaü sīviẏaü  $  ṇisi maḍaü divasĕ saṃjīviẏaü
ṇīsāsūsāsu karantāhũ  $  gaü jammu jiẏanta-marantāhũ

ghattā:

maraṇa-kālĕ kimi-kappariu  $  jeṃ pekkhĕvi muhu vaṅkijjaï
    ghiṇihiṇantu makkhiẏa-saĕhĩ  $  taṃ tehaü kema ramijjaï


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 7:


taṃ calaṇa-jualu gaï-mantharaü  $  saüṇahĩ khajjantu bhaẏaṅkaraü
taṃ suraẏa-ṇiẏamvu suhāvaṇaü  $  kimi-vilavilantu cilisāvaṇaü
taṃ ṇāhi-paesu kisoẏaraü  $  khajjanta-māṇu thiu bhāsuraü
taṃ jovvaṇu avaruṇḍaṇa-maṇaü  $  sujjantu ṇavara bhīsāvaṇaü
taṃ sundaru vaẏaṇu jiẏantāhũ  $  kimi-kappiu ṇavara marantāhũ
taṃ ahara-vimvu vaṇṇujjalaü  $  luñcantu sivahĩ ghiṇi-viṭṭalaü
taṃ ṇaẏaṇa-jualu vibbhama-bhariu  $  vicchāẏaü kāĕhĩ kappariu
so cihura-bhāru koḍḍāvaṇaü  $  uḍḍantu ṇavara bhīsāvaṇaü

ghattā:

taṃ māṇusu taṃ muha-kamalu  $  te thaṇa taṃ gāḍhāliṅgaṇu
    ṇavara dhareppiṇu ṇāsaüḍu  $  vollevaü "dhidhi cilisāvaṇu"


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 8:


tahĩ tehaĕ rasa-vasa-pūẏa-bharĕ  $  ṇava māsa vasevaü deha-gharĕ
ṇava-ṇāhi-kamalu utthallu jahĩ  $  pahilaü jĕ piṇḍa-saṃvandhu tahĩ
dasa-divasu pariṭṭhiu ruhira-jalĕ  $  kaṇu jema païṇṇaü dharaṇiẏalĕ
vihĩ dasarattehĩ samuṭṭhiẏaü  $  ṇaṃ jalĕ ḍiṇḍīru pariṭṭhiẏaü
tihĩ dasarattĕhĩ vuvvuu ghaḍiu  $  ṇaṃ sisira-vindu kuṅkumĕ paḍiu
dasarattĕ caütthaĕ vitthariu  $  ṇāvaï pavalaṅkuru ṇīsariu
pañcamĕ dasarattĕ jāu valiu  $  ṇaṃ sūraṇa-kandu caüpphaliu
dasa-dasarattĕhĩ kara-caraṇa-siru  $  vīsahĩ ṇippaṇṇu sarīru thiru
ṇavamāsiu dehahŏ ṇīsariu  $  vaḍḍhantu paḍīvaü vīsariu

ghattā:

jeṇa duvāreṃ āiẏaü  $  jo taṃ pariharĕvi ṇa sakkaï
      pantihĩ juttu vaïllu jiha  $  bhava-saṃsārĕ bhamantu ṇa thakkaï


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 9:


ĕu jāṇĕvi dhīrahi appaṇaü  $  karĕ kaṅkaṇu jovahi dappaṇaü
caügaï-saṃsārĕ bhamantaĕṇa  $  āvanteṃ janta-marantaĕṇa
jagĕ jīveṃ ko ṇa ruvāviẏaü  $  ko garua dhāha ṇa muāviẏaü
ko kahi mi ṇāhĩ saṃtāviẏaü  $  ko kahi mi ṇa āvaï pāviẏaü
ko kahi ṇa daḍḍhu ko kahĩ ṇa muu  $  ko kahĩ ṇa bhamiu ko kahĩ ṇa gaü
kahĩ ṇa vi bhoẏaṇu kahĩ ṇa vi suraü  $  jagĕ jīvahŏ kiṃ pi ṇa vāhiraü
taïlokku vi asiu asantaĕṇa  $  mahi saẏala daḍḍha ḍajjhantaĕṇa

ghattā:

sāẏaru pīu piẏantaĕṇa  $  aṃsuĕhĩ ruanteṃ bhariẏaü
   haḍḍa-kalevara-saṃcaĕṇa  $  giri meru so vi antariẏaü


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 10:


ahavaï kiṃ vahu-cavieṇa rāma  $  bhave bhamiu bhaẏaṅkarĕ tuhu mi tāma
ṇaḍu jiha tiha vahu-rūvantarĕhĩ  $  jara-jammaṇa-maraṇa-paramparĕhĩ
sā sīẏa vi joṇi-saehĩ āẏa  $  tuhũ kahi mi vappu sā kahi mi māẏa
tuhũ kahi mi bhāu sā kahi mi vahiṇi  $  tuhũ kahi mi daïu sā kahi mi ghariṇi
tuhũ kahi mi ṇaraĕ sā kahi mi saggĕ  $  tuhũ kahi mi mahihĩ sā gaẏaṇa-maggĕ
tuhũ kahi mi ṇāri sā kahi mi johu  $  kiṃ siviṇā-riddhihĕ karahi mohu
ummeṭṭhu vioa-gaïndaesu  $  jagaḍantu bhamaï jagu ṇiravasesu
jaï ṇa dhariu jiṇa-vaẏaṇaṅkuseṇa  $  to khajjaï māṇusu māṇuseṇa"

ghattā:

ema bhaṇeppiṇu ve vi muṇi  $  gaẏa kahi mi ṇahaṅgaṇa-pantheṃ
    rāmu pariṭṭhiu kiviṇu jiha  $  dhaṇu ekku laevi sa-hattheṃ


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 11:


virahāṇala-jāla-palitta-taṇu  $  cintevaĕ laggu visaṇṇa-maṇu
"saccaü saṃsārĕ ṇa atthi suhu  $  saccaü giri-meru-samāṇu duhu
saccaü jara-jammaṇa-maraṇa-bhaü  $  saccaü jīviu jala-vindu-saü
kahŏ gharu kahŏ pariẏaṇu vandhu-jaṇu  $  kahŏ māẏa-vappu kahŏ suhi-saẏaṇu
kahŏ puttu mittu kahŏ kira ghariṇi  $  kahŏ bhāẏa sahoẏara kahŏ vahiṇi
phalu jāva tāva vandhava saẏaṇa  $  āvāsiẏa pāẏavĕ jiha saüṇa"
valu ema bhaṇeppiṇu ṇīsariu  $  rovantu paḍīvaü vīsariu

ghattā:

ṇiddhaṇu lakkhaṇa-vajjiẏaü  $  aṇṇu vi vahu-vasaṇĕhĩ bhuttaü
    rāhaü bhamaï bhuaṅgu jiha  $  vaṇĕ "hā hā sīẏa" bhaṇantaü


_______________________________________________________________


START
PAUMACARIU, Kaṇḍa II, Saṃdhi 39, Kaḍavaka 12:


hiṇḍanteṃ bhagga-maḍappharĕṇa  $  vaṇa-devaẏa pucchiẏa halaharĕṇa
"khaṇĕ khaṇĕ veẏārahi kāĩ maĩ  $  kahĕ kahi mi diṭṭha jaï kanta paĩ"
valu ema bhaṇeppiṇu saṃcaliu  $  tāvaggaĕ vaṇa-gaïndu miliu
"he kuñjara kāmiṇi-gaï-gamaṇa  $  kahĕ kahi mi diṭṭha jaï migaṇaẏaṇa"
ṇiẏa-paḍiraveṇa veẏāriẏaü  $  jāṇaï sīẏaĕ hakkāriẏaü
katthaï diṭṭhaĩ indīvaraĩ  $  jāṇaï dhaṇa-ṇaẏaṇaĩ dīharaĩ
katthaï asoẏa-taru halliẏaü  $  jāṇaï dhaṇa-vāhā-ḍolliẏaü
vaṇu saẏalu gavesĕvi saẏala mahi  $  pallaṭṭu paḍīvaü dāsarahi

ghattā:

taṃ ji parāiu ṇiẏa-bhavaṇu  $  jahĩ acchiu āsi laẏatthale
    cāva-silimmuha-mukka-karu  $  valu paḍiu sa ïṃ bhu va-maṇḍalĕ


----------  [40. cālīsamo saṃdhi]  ----------


dasaraha-tava-kāraṇu  $  savvuddhāraṇu  $  vajjaẏaṇṇa-sammaẏa-bhariu
jiṇavara-guṇa-kittaṇu  $  sīẏa-saïttaṇu  $  taṃ ṇisuṇahu rāhava-cariu


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 1:

dhruvakaṃ


taṃ santaṃ gaẏāgasaṃ  $  dhīsaṃ saṃtāva-pāva-saṃtāsaṃ
cāru-rucā-ṇaeṇa  $  vaṃde devaṃ saṃsāra-ghora-sāsaṃ
asāhaṇaṃ  $  kasāẏa-soẏa-sāhaṇaṃ
avāhaṇaṃ  $  pamāẏa-māẏa-vāhaṇaṃ
avandaṇaṃ  $  tiloẏa-loẏa-vandaṇaṃ
apujjaṇaṃ  $  surindarāẏa-pujjaṇaṃ
asāsaṇaṃ  $  tiloẏa-cheẏa-sāsaṇaṃ
avāraṇaṃ  $  apeẏa-bheẏa-vāraṇaṃ
aṇindiẏaṃ  $  jaẏa-ppahũ aṇindiẏaṃ
mahantaẏaṃ  $  pacaṇḍa-vammahantaẏaṃ
ravaṇṇaẏaṃ  $  ghaṇāli-vāra-vaṇṇaẏaṃ

ghattā:

muṇi-suvvaẏa-sāmiu  $  suha-gaï-gāmiu  $  taṃ paṇaveppiṇu diḍha-maṇĕṇa
      puṇu kahami mahavvalu  $  khara-dūsaṇa-valu  $  jiha āẏāmiu lakkhaṇĕṇa


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 2:

duvaī
hiẏa ettahĕ vi sīẏa ettahĕ vi viou mahantu rāhave  $  hari ettahĕ vi bhiḍiu ettahĕ vi virāhiu miliu āhave

tāva tetthu bhīsāvaṇe vaṇe  $  ekkamekka-hakkāraṇe raṇe
kuruḍa-diṭṭhi-vaẏaṇubbhaḍe bhaḍe  $  viraïe mahā-vitthaḍe thaḍe
vāvaranta-bhaẏa-bhāsure sure  $  jajjaraṅga-paharāure ure
asi-savāhu-paḍiẏapphare phare  $  jampamāṇa-kaḍuakkhare khare
daliẏa-kumbha-viẏalaṅgae gae  $  siru dhuṇāvie āhae hae
ruhira-vindu-caccikkie kie  $  sāẏare vva sura-manthie thie
chatta-daṇḍa-saẏa-khaṇḍa-khaṇḍie  $  haḍḍa-ruṇḍa-vicchaḍḍa-maṇḍie
tahĩ mahāhave ghora-dāruṇe  $  diṭṭhu vīru paharantu sāhaṇe

ghattā:

tilu tilu kappariẏaĩ  $  urĕ jajjariẏaĩ  $  rattacchaĩ phuriẏāṇaṇaĩ
      diṭṭhaĩ gambhīraĩ  $  suhaḍa-sarīraĩ  $  sara-salliẏaĩ savāhaṇaĩ


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 3:

duvaī
ko vi subhaḍu sa-turaṅgamu ko vi sajāṇu sallio  $  ko vi paḍantu diṭṭhu āẏāsahŏ lakkhaṇa-sara-virallio

bhaḍo ko vi diṭṭho paricchinna-gatto  $  sa-dantī sa-mantī sa-cindho sa-chatto
bhaḍo ko vi vāvalla-bhallehĩ bhiṇṇo  $  bhaḍo ko vi kappaddumo jema chiṇṇo
bhaḍo ko vi tikkhagga-ṇārāẏa-viddho  $  mahā-satthavanto vva satthehĩ viddho
bhaḍo ko vi kuddhāṇaṇo vipphuranto  $  maranto vi hakkāra-ḍakkāra dento
bhaḍo ko vi bhiṇṇo sa-deho samattho  $  pamucchāvio ko vi kovaṇḍa-hattho
muo ko vi kovubbhaḍo jīvamāṇo  $  calaccāmara-cchoha-vijjijjamāṇo
vasā-kaddame maddave ko vi khutto  $  khalanto valanto ṇiẏantehĩ gutto
bhaḍo ko vi bhiṇṇo khuruppehĩ ento  $  ṇiẏanto kusiddho vva siddhĩ ṇa patto

ghattā:

lakkhaṇa-sara-bhariẏaü  $  addhuvvariẏaü  $  khara-dūsaṇa-valu diṭṭhu kiha
      sāhāru ṇa vandhaï  $  gamaṇu ṇa sandhaï  $  ṇavalaü kāmiṇi-pemmu jiha


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 4:

duvaī
paradhaṇa-parakalatta-parisesahũ paravala-saṇṇivāẏahũ  $  ekkeṃ lakkhaṇeṇa viṇivāiẏa satta sahāsa rāẏahũ

jīvantaĕ addhaĕ vaïri-seṇṇĕ  $  addhaĕ dalavaṭṭiĕ mahi-ṇisaṇṇĕ
tahĩ avasarĕ pavara-jasāhieṇa  $  jokkāriu viṇhu virāhieṇa
"pāikkahŏ vaṭṭaï ehu kālu  $  haũ bhiccu deva tuhũ sāmisālu
kahio 'si āsi jo cāraṇehĩ  $  so lakkhio 'si saĩ loẏaṇehĩ
taṃ sahala maṇoraha ajju jāẏa  $  jaṃ diṭṭha tuhārā ve vi pāẏa
ṇiẏa-jaṇaṇihĕ haũ gabbhatthu jaïu  $  viṇivāiu piu mahu taṇaü taïu
sahũ tāeṃ mahu pāikka-pavaru  $  uddāliu tamalaṅkāra-ṇaẏaru
teṃ samara-mahabbhaẏa-bhīsaṇehĩ  $  sahũ puvva-vaïru khara-dūsaṇehĩ"

ghattā:

jaẏa-lacchi-pasāhiu  $  bhaṇaï virāhiu  $  "pahu pasāu mahu pesaṇahŏ
      tuhũ kharu āẏāmahi  $  raṇaühĕ ṇāmahi  $  haüm abbhiṭṭami dūsaṇahŏ"


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 5:

duvaī
taṃ ṇisuṇevi vaẏaṇu vijjāharu mambhīsiu kumārĕṇaṃ  $  "vaïsaru tāva jāva riu pāḍami ekkeṃ sara-pahārĕṇaṃ

eu seṇṇu khara-dūsaṇa-keraü  $  vāṇĕhĩ karami ajju vivareraü
sa-dhaü sa-vāhaṇu sa-pahu sa-hattheṃ  $  lāẏami samvu-kumārahŏ pantheṃ
tujjhu vi jamma-bhūmi darisāvami  $  tamalaṅkāra-ṇaẏaru bhuñjāvami"
hari-vaẏaṇĕhĩ harisiu vijjāharu  $  calaṇĕhĩ paḍiu sīsĕ lāĕvi karu
tāva khareṇa samarĕ ṇivvūḍheṃ  $  pucchiu manti vimāṇārūḍheṃ
"dīsaï kavaṇu ehu vīsatthaü  $  ṇaru paṇamantu kiẏañjali-hatthaü
vāhuvaleṇa valeṇa vivaliẏaü  $  ṇaṃ khaẏa-kālu kiẏantahŏ miliẏaü"
pabhaṇaï manti vimāṇĕ païṭṭhaü  $  "kiṃ paĩ vaïri kaẏāvi ṇa diṭṭhaü

ghattā:

ṇāmeṇa virāhiu  $  pavara-jasāhiu  $  viẏaḍa-vacchu thira-thora-bhuu
      aṇurāhā-ṇandaṇu  $  sa-valu sa-sandaṇu  $  ĕhu so candoarahŏ suu"


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 6:

duvaī
manti-ṇivāṇa vihi mi avaropparu e ālāva jāvĕhĩ  $  viṇhu-virāhiehĩ āẏāmiu para-valu saẏalu tāvĕhĩ

to kharo 'rimaddaṇeṇa  $  kokkio jaṇaddaṇeṇa
ettahe sa-sandaṇeṇa  $  so 'ṇurāha-ṇandaṇeṇa
āhave samatthaeṇa  $  cāva-vāṇa-hatthaeṇa
guñja-vaṇṇa-loẏaṇeṇa  $  bhīsaṇāvaloẏaṇeṇa
kumbhi-kumbha-dāraṇeṇa  $  puvva-vaïra-kāraṇeṇa
dūsaṇo jasāhiveṇa  $  kokkio virāhieṇa
ehu ve (?) hao haẏassa  $  coio gao gaẏassa
vāhiu raho rahassa  $  dhāio ṇaro ṇarassa

ghattā:

sa-guḍa-sa-saṇṇāhaĩ  $  kavaẏa-saṇāhaĩ  $  sappaharaṇaĩ sa-vāhaṇaĩ
      ṇiẏa-vaïru sareppiṇu  $  hakkāreppiṇu  $  bhiḍiẏaĩ veṇṇi mi sāhaṇaĩ


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 7:

duvaī
seṇṇahŏ bhiḍiu seṇṇu dūsaṇahŏ virāhiu kharahŏ lakkhaṇo  $  haẏa paḍu paḍaha tūra kiu kalaẏalu gala-gambhīra-bhīṣaṇo

tahĩ raṇa-saṃgamĕ  $  vuṇṇa-turaṅgamĕ
raha-gaẏa-gondalĕ  $  vajjiẏa-mandalĕ
bhaḍa-kaḍamaddaṇĕ  $  moḍiẏa-sandaṇĕ
ṇaravara-daṇḍiĕ  $  kiẏa-kiliviṇḍiĕ
vālā-luñciĕ  $  raha-saẏa-khañciĕ
tahĩ aparāẏaṇa  $  khara-ṇārāẏaṇa
bhiḍiẏa mahavvala  $  viẏaḍa-uratthala
ve vi samacchara  $  ve vi bhaẏaṅkara
ve vi akāẏara  $  ve vi jasāẏara
ve vi mahabbhaḍa  $  ve vi aṇubbhaḍa
ve vi dhaṇuddhara  $  veṇṇi vi duddhara

ghattā:

veṇṇi vi jasa-luddhā  $  amarisa-kuddhā  $  tihuẏaṇa-malla samāvaḍiẏa
      amarinda-dasāṇaṇa  $  vipphuriẏāṇaṇa  $  ṇāĩ paropparu abbhiḍiẏa


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 8:

duvaī
tāma jaṇaddaṇeṇa addhendu visajjiu raṇĕ bhaẏaṅkaro  $  ṇaṃ khaẏa-kālĕ kālu uddhāiu tihuaṇa-jaṇa-khaẏaṅkaro

saṃcallu vāṇu  $  ṇahaẏala-samāṇu
riu-rahahŏ ḍhukku  $  kharu kaha vi cukku
sārahi vi bhiṇṇu  $  dhaẏa-daṇḍu chiṇṇu
dhaṇuharu vi bhaggu  $  kattha vi ṇa laggu
pāḍiu vimāṇu  $  vijjaĕ samāṇu
kharu virahu jāu  $  thiu asi-sahāu
dhāiu turantu  $  muha-vipphurantu
ettahĕ vi teṇa  $  ṇārāẏaṇeṇa
taṃ sūrahāsu  $  kiu karĕ pagāsu
abbhiṭṭa ve vi  $  asivaraĩ levi

ghattā:

ṇāṇāviha-thāṇĕhĩ  $  ṇiẏa-viṇṇāṇĕhĩ  $  vāvaranti asi-gahiẏa-kara
      kasaṇaṅgaẏa dīsiẏa  $  vijju-vihūsiẏa  $  ṇaṃ ṇava-pāusĕ amvuhara

_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 9:

duvaī
hatthi va uddha-soṇḍa sīha va laṅgūla-valagga-kandharā  $  ṇiṭṭhura mahihara vva aï-khāra samudda va ahi va duddharā

abbhiṭṭa ve vi soṇḍīra vīra  $  saṃgāma-dhīra
etthantarĕ amara- varaṅgaṇāhã  $  harisiẏa-maṇāhã
avaropparu vollālāva hūẏa  $  "kahŏ guṇa pahūẏa"
taṃ ṇisuṇĕvi kuvalaẏa-ṇaẏaṇiẏāĕ  $  sasi-vaẏaṇiẏāĕ
ṇibbhacchiẏa acchara accharāĕ  $  vahu-maccharāĕ
"kharu muĕvi aṇṇu kiṃ ko vi sūru  $  para-simira-cūru"
aṇṇekka pajampiẏa takkhaṇeṇa  $  "sahũ lakkhaṇeṇa
kharu gaddahu kiha kijjaï samāṇu  $  jo aghaḍamāṇu"
etthantarĕ ṇisiẏara-kula-paīvĕ  $  kharu pahaü gīvĕ

ghattā:

kovāṇala-ṇālaü  $  kali-kaṇṭālaü  $  dasaṇa-sakesaru ahara-dalu
      mahumahaṇa-saraggeṃ  $  asi-ṇaharaggeṃ  $  khuṇṭĕvi ghattiu sira-kamalu


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 10:

duvaī
ettahĕ lakkhaṇeṇa viṇivāiu ṇisiẏara-seṇṇa-sārao  $  ettahĕ dūsaṇeṇa kiu virahu virāhiu viṇṇi vārao

chuḍu chuḍu samarĕ parajjiu sāhaṇu  $  raha-gaẏa-vāhaṇu
chuḍu chuḍu jīva-gāhi āẏāmiu  $  para-vala-sāmiu
chuḍu chuḍu cihurahã hatthu pasāriu  $  kaha vi ṇa māriu
tāva kharahŏ siru khuḍĕvi mahāiu  $  lakkhaṇu dhāiu
ṇiẏa-sāhaṇĕ mambhīsa karantaü  $  riu kokkantaü
"dūsaṇa paharu paharu jaï sakkahi  $  ahimuhu thakkahi"
taṃ ṇisuṇevi vaẏaṇu āruṭṭhaü  $  citteṃ duṭṭhaü
valiu ṇisindu gaïndu va sīhahŏ  $  raṇa-saẏa-līhahŏ

ghattā:

dasasandaṇa-jāeṃ  $  vara-ṇārāeṃ  $  viẏaḍa-uratthalĕ viddhu ari
     revā-jala-vāheṃ  $  maẏara-saṇāheṃ  $  ṇāĩ viẏāriu viñjhaïri


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 11:

duvaī
uddhua-puccha-daṇḍa-veẏaṇḍa-rasantaẏa-matta-vāhaṇaṃ
pāḍieṃ atula-mallĕ kharĕ dūsaṇĕ paḍiẏam asesa-sāhaṇaṃ

satta sahāsa bhiḍanteṃ māriẏa  $  dūsaṇeṇa sahũ satta viẏāriẏa
caüdaha sahasa ṇarindahũ ghāiẏa  $  ṇaṃ kappadduma vva viṇivāiẏa
maṇḍiẏa meiṇi ṇaravara-chattĕhĩ  $  ṇāvaï saraẏa-lacchi saẏavattĕhĩ
katthaï rattāratta padīsiẏa  $  ṇāĩ vilāsiṇi ghusiṇa-vihūsiẏa
to etthantarĕ raha-gaẏa-vāhaṇĕ  $  kalaẏalu ghuṭṭhu virāhiẏa-sāhaṇĕ
diṇṇāṇanda-bheri aṇurāeṃ  $  raṇu pariañciu dasaraha-jāeṃ
"candoara-sua mahu karĕ vuttaü  $  tāma mahāhavĕ acchu muhuttaü
jāva gavesami bhāi mahāraü  $  sahũ vaïdehiĕ pāṇa-piẏāraü"

ghattā:

khara-dūsaṇa mārĕvi  $  jiṇu jaẏakārĕvi  $  lakkhaṇu rāmahŏ pāsu gaü
      ṇaṃ tihuaṇu ghāĕvi  $  jama-pahĕ lāĕvi  $  kālu kiẏantahŏ sammuhaü


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 12:

duvaī
halaharu lakkhaṇeṇa lakkhijjaï sīẏā-soẏa-ṇibbharo  $  ghattiẏa toṇa-vāṇa mahi-maṇḍalĕ kara-paricatta-dhaṇuharo

vioẏa-soẏa-tattao  $  kari vva bhagga-dantao
taru vva chiṇṇa-ḍālao  $  phaṇi vva ṇipphaṇālao
giri vva vajja-sūḍio  $  sasi vva rāhu-pīḍio
apāṇiu vva mehao  $  vaṇe visaṇṇa-dehao
valo sumitti-puttiṇaṃ  $  papucchiẏo turantiṇaṃ
"ṇa dīsae vihaṅgao  $  sa-sīẏao kahĩ gao"
suṇevi tassa jampiẏaṃ  $  tam akkhiẏaṃ ṇa jaṃ piẏaṃ
"vaṇe viṇaṭṭha jāṇaī  $  ṇa ko vi vatta jāṇaī

ghattā:

jo pakkhi raṇe 'jjaü  $  diṇṇu sahejjaü  $  so vi samarĕ saṃghāriẏaü
      keṇāvi pacaṇḍeṃ  $  diḍha-bhua-daṇḍeṃ  $  ṇevi talappaĕ māriẏaü"


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 13:

duvaī
e ālāva jāva vaṭṭanti paropparu rāma-lakkhaṇe  $  tāva virāhio vi vala-parimiu pattu tahĩ ji takkhaṇe

to tāva kiẏañjali-hatthaeṇa  $  mahivīḍhoṇāmiẏa-matthaeṇa
valaeu ṇamiu vijjāhareṇa  $  jiṇu jammaṇĕ jema purandarĕṇa
āsīsa devi guru-malahareṇa  $  somitti papucchiu halahareṇa
"sahũ seṇṇeṃ paṇamiu kavaṇu ehu  $  ṇaṃ tārā-parimmiu hariṇadehu"
taṃ vaẏaṇu suṇeppiṇu purisa-sīhu  $  thira-thora-mahābhua-phaliha-dīhu
sabbhāveṃ rāmahŏ kahaï ema  $  "candoẏara-ṇandaṇu ehu deva
khara-dūsaṇāri mahu parama-mittu  $  giri meru jema thira-thora-cittu"
to ema pasaṃsĕvi takkhaṇeṇa  $  "hiẏa jāṇaï" akkhiu lakkhaṇeṇa

ghattā:

"kahĩ kuḍĕ laggesami  $  kahi mi gavesami  $  daïvĕ parammuhĕ kiṃ karami
      valu sīẏā-soeṃ  $  maraï vioeṃ  $  eṇa maranteṃ haũ marami"


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 14:

duvaī
taṃ ṇisuṇevi vaẏaṇu cintāviu candoẏarahŏ ṇandaṇo  $  vimaṇu visaṇṇa-dehu gaha-pīḍiu ṇaṃ sāraṅga-lañchaṇo

"jaṃ jaṃ kiṃ pi vatthu āsaṅghami  $  taṃ taṃ ṇipphalu kahĩ avaṭhambhami
eẏa muevi kālu kiha kheviu  $  ṇiddhaṇo vi vari vaḍḍaü seviu
hou ma hou to vi olaggami  $  muṇi jiha jiṇa diḍhu calaṇehĩ laggami
vihi kettaḍaü kālu viṇaḍesaï  $  avaseṃ kaṃ divasu vi siẏa hosaï"
ema bhaṇevi vuttu ṇārāẏaṇu  $  "kuḍhĕ laggevaü kettiu kāraṇu
tāva gavesahũ jāma ṇihāliẏa"  $  lahu saṇṇāha-bheri apphāliẏa
sāhaṇu dasa-disehĩ saṃcalliu  $  āu paḍivaü jaẏa-siri-melliu
joisa-cakku ṇāĩ pariẏattaü  $  ṇaṃ siddhattaṇu siddhi ṇa pattaü

ghattā:

vijjāhara-sāhaṇu  $  sa-dhaü sa-vāhaṇu  $  thiu heṭṭhāmuhu vimaṇa-maṇu
     hima-vāeṃ daḍḍhaü  $  maẏarandaḍḍhaü  $  ṇaṃ komāṇaü kamala-vaṇu


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 15:

duvaī
vuttu virāhieṇa "sura-ḍāmarĕ tihuaṇa-jaṇa-bhaẏāvaṇe  $  vaṇĕ ṇivasahũ ṇa hoi khara-dūsaṇĕ muĕ jīvantĕ rāvaṇe

samvukku vahĕvi asi-raẏaṇu levi  $  ko jīvaï jama-muhĕ païsarevi
jahĩ acchaï indaï bhāṇukaṇṇu  $  pañcāmuhu maü māricci aṇṇu
ghaṇavāhaṇu jahĩ akkhaẏa-kumāru  $  sahasamaï vihīsaṇu duṇṇivāru
haṇuvantu ṇīlu ṇalu jamvavantu  $  suggīu samara-bhara-uvvahantu
aṅgaṅgaẏa-gavaẏa-gavakkha jetthu  $  tahŏ vandhu vahĕvi ko vasaï etthu"
vaẏaṇeṇa teṇa lakkhaṇu viruddhu  $  gaẏa-gandheṃ ṇāĩ maïndu kuddhu
"suṭṭhu vi ruṭṭhehĩ maẏaṅgamehĩ  $  kiṃ rumbhaï sīhu kuraṅgamehĩ
romaggu vi vaṅku ṇa hoi jehĩ  $  kiṃ ṇisiẏara-saṇḍhĕhĩ gahaṇu tehĩ

ghattā:
je ṇaravaï akkhiẏa  $  rāvaṇa-pakkhiẏa  $  te vi raṇaṅgaṇĕ ṇiṭṭhavami
      chuḍu dintu ṇiruttaü  $  jujjhu mahantaü  $  dūsaṇa-pantheṃ paṭṭhavami"


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 16:

duvaī
bhaṇaï puṇo vi ema vijjāharu "acchĕvi kiṃ karesahũ  $  tamalaṅkāra-ṇaẏaru païseppiṇu jāṇaï tahĩ gavesahũ"
valu vaẏaṇeṇa teṇa, sahũ sāhaṇeṇa, saṃcalliu  $  ṇāĩ mahāsamuddu, jalaẏara-raüddu, utthalliu
diṇṇāṇanda-bheri, paḍivakkha-kheri, khara-vajjiẏa  $  ṇaṃ maẏarahara-vela, kallolavola, galagajjiẏa
ubbhiẏa kaṇaẏa-daṇḍa, dhuvvanta dhavala, dhua-dhaẏavaḍa  $  rasamasakasamasanta-, taḍataḍaẏaḍanta-, kara gaẏa-ghaḍa
katthaï khilihilanta, haẏa hilihilanta, ṇīsariẏā  $  cañcala-caḍula-cavala, calavalaẏa pavala, pakkhariẏā
katthaï pahĕ paẏaṭṭa, dugghoṭṭa-thaṭṭa, maẏa-bhariẏā  $  sirĕ gumugumugumanta, -cumucumucumanta, -cañcariẏā
candaṇa-vahala-parimalāmoẏa-seẏa-kiẏa-kaddamĕ  $  raha-khuppanta-cakka-vitthakka-chaḍaẏa-bhaḍa-maddavĕ
ema paẏaṭṭu simiru, ṇaṃ vahala-timiru, uddhāiu  $  tamalaṅkāra-ṇaẏaru ṇimisantareṇa saṃpāiu
piẏa-viraheṇa rāmu, aï-khāma-khāmu, jhīṇaṅgaü  $  paẏa-maggeṇa teṇa, kantahĕ taṇeṇa, ṇaṃ laggaü

ghattā:

dahavaẏaṇu sa-sīẏaü  $  pāṇahã bhīẏaü  $  mañchuḍu ettahĕ ṇaṭṭhu khalu
      meiṇi viddārĕvi  $  maggu samārĕvi  $  ṇaṃ pāẏālĕ païṭṭhu valu


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 17:

duvaī
tāva pacaṇḍu vīru khara-dūsaṇa-ṇandaṇu taṇṇivāraṇo
so saṇṇahĕvi suṇḍu pura-vārĕ pariṭṭhiu gahiẏa-paharaṇo

jaṃ thakku suṇḍu raṇamuhĕ raüddu  $  uddhāiu rāhava-vala-samuddu
ṇavara kalaẏalārāvu uṭṭhiu dohĩ mi seṇṇehĩ abbhiṭṭamāṇehĩ  $  jāẏaṃ ca jujjhaṃ mahā-gondaluddāma-ghorāruṇaṃ mukka-hāhāravaṃ
virasiẏa-saẏa-saṅkha-kaṃsāla-kolāhalaṃ kāhalaṃ ṭaṭṭarī-  $  hallarī-maddalullola-vajjanta-bhambhīsa-bherī-saruñjā-huḍukkāulaṃ
pasahiẏa-gaẏa-gilla-kallola-gajjanta-gambhīra-bhīsāvaṇorāli-mellanta-ruṇṭanta-  $  ghaṇṭā-juaṃ pāḍiẏaṃ meṭṭha-pāikkaẏaṃ bhiṇṇa-vacchatthalaṃ
salaliẏa-raha-cakka-khoṇī-pakkhuppanta-dhuppanta-cindhāvalī-hemadaṇḍujjalaṃ cāmaru-  $  cchoha-vijjijjamāṇaṃ sa-johaṃ mahāsandaṇāvīḍhaẏaṃ
hilihiliẏa-turaṅgam uvvuṇṇa-kaṇṇaṃ calaṃ cañcalaṅgaṃ mahā-dujjaẏaṃ duddharaṃ  $  duṇṇirikkhaṃ mahī-maṇḍalāvatta-dentaṃ haẏāṇaṃ valaṃ
huli-hala-musalagga-kontehĩ addhendu-sūlehĩ vāvalla-bhallehĩ ṇārāẏa-sallehĩ  $  bhiṇṇaṃ karālaṃ lalantanta-mālaṃ a-sīsaṃ kavandhaṃ paṇaccāviẏaṃ

ghattā:

tahĩ sunda-virāhiẏa  $  samara-jasāhiẏa  $  avaropparu vaḍḍhanta-kali
    paharanti mahā-raṇĕ  $  meiṇi-kāraṇĕ  $  ṇaṃ bharahesara-vāhuvali


_______________________________________________________________


START
PAUMACARIU, Kaṇḍa II, Saṃdhi 40, Kaḍavaka 18:

duvaī
candaṇahāĕ tāva jujjhantu ṇivāriu ṇiẏaẏa-ṇandaṇo  $  "dīsaï ohu johu khara-dūsaṇa-samvukumāra-maddaṇo

jujjhevaü sunda ṇa hoi kajju  $  jīvantahã hosaï aṇṇu rajju

vari gampiṇu sura-pañcāṇaṇāsu  $  kūvāraü karahu dasāṇaṇāsu
osariu suṇḍu vaẏaṇeṇa teṇa  $  gaü laṅka parāiu takkhaṇeṇa
etthu sa-virāhiu païṭṭhu rāmu  $  ṇaṃ kāmiṇi jaṇu mohantu kāmu
khara-dūsaṇa-mandirĕ païsarevi  $  candoẏara-puttahŏ rajju devi
sāhāru ṇa vandhaï kahi mi rāmu  $  vaïdehi-vioeṃ khāmu khāmu
raha-tikka-caükkĕhĩ paribhamantu  $  dīhiẏa-vihāra-maḍha pariharantu
gaü tāma jāma jiṇa-bhavaṇu diṭṭhu  $  pariañcĕvi abbhantarĕ païṭṭhu

ghattā:

jiṇavaru ṇijjhāĕvi  $  citteṃ jhāĕvi  $  jāi ṇirāriu viulamaï
      āhuṭṭhĕhĩ bhāsĕhĩ  $  thotta-sahāsĕhĩ  $  thuaü sa ẏaṃ bhu vaṇāhivaï


----------  [41. ekkacālīsamo saṃdhi]  ----------


khara-dūsaṇa gilĕvi candaṇahihĕ titti ṇa jāiẏa
ṇaṃ khaẏa-kāla-chuha rāvaṇahŏ paḍīvī dhāiẏa


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 1:


samvukumāra-vīrĕ atthantaĕ  $  khara-dūsaṇa-saṃgāmĕ samattaĕ
dūrosāriĕ sunda-mahavvalĕ  $  tamalaṅkāra-ṇaẏaru gaĕ hari-valĕ
ettha ĕ asura-mallĕ sura-ḍāmarĕ  $  laṅkāhivĕ vahu-laddha-mahāvarĕ
para-vala-vala-pavaṇāhindolaṇĕ  $  vaïri-samudda-raüdda-virolaṇĕ
mukkaṅkusa-maẏagala-galathallaṇĕ  $  dāṇa-raṇaṅgaṇĕ hatthutthalaṇĕ
vihaḍiẏa-bhaḍa-thaḍa-kiẏa-kaḍamaddaṇĕ  $  kāmiṇi-jaṇa-maṇa-ṇaẏaṇāṇandaṇĕ
sīẏaĕ sahu suravara-saṃtāvaṇĕ  $  chuḍu chuḍu laṅka païṭṭhaĕ rāvaṇĕ
tahĩ avasarĕ candaṇahi parāiẏa  $  ṇivaḍiẏa kama-kamalĕhĩ duha-ghāiẏa

ghattā:

"samvukumāru muu  $  khara-dūsaṇa jama-pahĕ lāiẏa
    paĩ jīvantaĕṇa  $  ehī avattha haũ pāiẏa"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 2:

taṃ candaṇahihĕ vaẏaṇu daẏāvaṇu  $  ṇisuṇĕvi thiu heṭṭhāmuhu rāvaṇu
ṇaṃ maẏalañchaṇu ṇippahu jāiẏaü  $  giri va davaggi-daḍḍhu vicchāẏaü
ṇaṃ muṇivaru cāritta-vibhaṭṭhaü  $  bhaviu va bhava-saṃsārahŏ taṭṭhaü
vāha-bharanta-ṇaẏaṇu muha-kāẏaru  $  gahĕṇa gahiu ṇaṃ hūu divāẏaru
dukkhu dukkhu dukkheṇāmelliu  $  saẏaṇa-saṇehu sarantu pavolliu
"ghāiu jeṇa samvu kharu dūsaṇu  $  taṃ païṭṭhavami ajju jamasāsaṇu
ahavaï eṇa kāĩ māhappeṃ  $  ko ṇa maraï apūreṃ mappeṃ
dhīrī hohi pamāẏahi soo  $  kāsu ṇa jammaṇa-maraṇa-vioo

ghattā:

ko vi ṇa vajjamaü  $  jāeṃ jīveṃ marievaü
    amhĕhĩ tumhĕhĩ mi  $  khara-dūsaṇa-pahĕ jāevaü"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 3:


dhīrĕvi ṇiẏaẏa vahiṇi siẏa-māṇaṇu  $  raẏaṇihĩ gaü sovaṇaĕ dasāṇaṇu
vara-pallaṅkĕ caḍiu laṅkesaru  $  ṇaṃ giri-siharĕ maïndu sa-kesaru
ṇaṃ visaharu ṇīsāsu muantaü  $  ṇaṃ sajjaṇu khala-kheijjantaü
sīẏā-moheṃ mohiu rāvaṇu  $  gāẏaï vāẏaï paḍhaï suhāvaṇu
ṇaccaï hasaï viẏārĕhĩ bhajjaï  $  ṇiẏa-bhūahũ ji paḍīvaü lajjaï
daṃsaṇa-ṇāṇa-caritta-virohaü  $  iha-loẏahŏ para-loẏahŏ dohaü
maẏaṇa-paravvasu eu ṇa jāṇaï  $  jiha saṃgharu karesaï jāṇaï
acchaï maẏaṇa-sarĕhĩ jajjariẏaü  $  khara-dūsaṇa-ṇāu mi vīsariẏaü

ghattā:

cintaï dahavaẏaṇu  $  "dhaṇu dhaṇṇu suvaṇṇu samatthaü
    rajju vi jīviu vi  $  viṇu sīẏaĕ savvu ṇiratthaü"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 4:


tahĩ avasarĕ āiẏa mandovari  $  sīhahŏ pāsu va sīha-kisoẏari
vara-gaṇiẏāri va līlā-gāmiṇi  $  piẏamāhaviẏa va mahurālāviṇi
sāraṅgi va vipphāriẏa-ṇaẏaṇī  $  sattāvīsaṃjoẏaṇa-vaẏaṇī
kalahaṃsi va thira-manthara-gamaṇī  $  lacchi va tiẏa-rūveṃ jūravaṇī
aha pomāṇihĕ aṇuharamāṇī  $  jiha sā tiha eha vi paürāṇī
jiha sā tiha eha vi vahu-jāṇī  $  jiha sā tiha eha vi vahu-māṇī
jiha sā tiha eha vi sumaṇohara  $  jiha sā tiha eha vi piẏa-sundara
jiha sā tiha eha vi jiṇa-sāsaṇĕ  $  jiha sā tiha eha vi ṇa ku-sāsaṇĕ

ghattā:
kiṃ vahu-jampiĕṇa  $  uvamijjaï kāhĕ kisoẏari
    ṇiẏa-paḍichandaĕṇa  $  thiẏa saĩ jĕ ṇāĩ mandoẏari


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 5:


tahĩ pallaṅkĕ caḍĕvi rajjesari  $  pabhaṇiẏa laṅkāpura-paramesari
"ahŏ dahamuha dahavaẏaṇa dasāṇaṇa  $  ahŏ dasasira dasāsa siẏa-māṇaṇa
ahŏ taïlokka-cakka-cūḍāmaṇi  $  vaïri-mahīhara-khara-vajjāsaṇi
vīsapāṇi ṇisiẏara-ṇarakesari  $  sura-miga-vāraṇa dāraṇa-ari-kari
para-ṇaravara-pāẏāra-paloṭṭaṇa  $  duddama-dāṇava-vala-dalavaṭṭaṇa
jaïẏahũ bhiḍiu raṇaṅgaṇĕ indahŏ  $  jāu kula-kkhaü sajjaṇa-vindahŏ
tahĩ vi kālĕ paĩ dukkhu ṇa ṇāẏaü  $  jiha khara-dūsaṇa-maraṇeṃ jāẏaü"
bhaṇaï paḍīvaü ṇisiẏara-ṇāho  $  "sundari jaï ṇa karaï avarāho

ghattā:

to haũ kahami taü  $  ṇaü khara-dūsaṇa-dukkhu 'cchaï
    ettiu ḍāhu para  $  jaṃ maĩ vaïdehi ṇa icchaï"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 6:


taṃ ṇisuṇevi vaẏaṇu sasivaẏaṇaĕ  $  puṇu vi hasevi vuttu migaṇaẏaṇaĕ
"ahŏ dahagīva jīva-saṃtāvaṇa  $  eu ajuttu vuttu paĩ rāvaṇa
kiṃ jagĕ aẏasa-paḍahu apphālahi  $  ubhaẏa visuddha vaṃsa kiṃ maïlahi
kiṃ ṇāraïẏahŏ ṇaraĕ ṇa vīhahi  $  para-dhaṇu para-kalattu jaṃ īhahi
jiṇavara-sāsaṇĕ pañca viruddhaĩ  $  duggaï jāi ṇinti avisuddhaĩ
pahilaü vahu chajjīva-ṇikāẏahũ  $  vīẏaü gammaï micchāvāẏahũ
taïẏaü jaṃ para-davvu laïjjaï  $  caütthaü para-kalattu sevijjaï
pañcamu ṇaü pamāṇu gharavārahŏ  $  āẏahĩ gammaï bhava-saṃsārahŏ

ghattā:

para-loĕ vi ṇa suhu  $  iha-loĕ vi aẏasa-paḍāiẏa
    sundara hoi ṇa tiẏa  $  ĕẏa-veseṃ jamaüri āiẏa"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 7:


puṇu puṇu pihula-ṇiẏamva kisoẏari  $  bhaṇaï hiẏattaṇeṇa mandoẏari
"jaṃ suhu kālakūḍu visu khantahũ  $  jaṃ suhu palaẏāṇalu païsantahũ
jaṃ suhu bhava-saṃsārĕ bhamantahũ  $  jaṃ suhu ṇāraïẏahũ ṇivasantahũ
jaṃ suhu jama-sāsaṇu pecchantahũ  $  jaṃ suhu asi-pañjarĕ acchantahũ
jaṃ suhu palaẏāṇala-muha-kandarĕ  $  jaṃ suhu pañcāṇaṇa-dāḍhantarĕ
jaṃ suhu phaṇi-māṇikku khuḍantahũ  $  taṃ suhu eha ṇāri bhuñjantahũ
jāṇanto vi to vi jaï vañchahi  $  to kajjeṇa keṇa maĩ pucchahi
taü pāsiu kiṃ koi vi valiẏaü  $  jeṇa purandaro vi paḍikhaliẏaü

ghattā:

jaṃ jasu āvaḍaï  $  tahŏ taṃ aṇurāu ṇa bhajjaï
    jaï vi asundaraü  $  jaṃ pahu karei taṃ chajjaï"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 8:


taṃ ṇisuṇevi vaẏaṇu dahavaẏaṇeṃ  $  pabhaṇiẏa ṇāri virilliẏa-ṇaẏaṇeṃ
"jaïẏahũ gaẏaü āsi acalindahŏ  $  vandaṇa-hattiĕ parama-jiṇindahŏ
taïẏahũ diṭṭhu ekku maĩ muṇivaru  $  ṇāuṃ aṇantavīru paramesaru
tāsu pāsĕ vaü laïu ṇa bhañjami  $  maṇḍaĕ para-kalattu ṇaü bhuñjami
ahavaï eṇa kāĩ mandoari  $  jaï ṇandanti ṇiẏahi laṅkāuri
jaï maggahi dhaṇu dhaṇṇu suvaṇṇaü  $  rāulu riddhi-viddhi-saṃpaṇṇaü
jaï āruhahi turaṅga-gaïndĕhĩ  $  jaï vandijjaï vandiṇa-vandĕhĩ
jaï maggahi ṇikkaṇṭaü rajju  $  jaï kira vi maĩ jiẏantĕṇa kajju


ghattā:

saẏalanteurahŏ  $  jaï icchahi ṇaü raṇḍattaṇu
    to vari jāṇaïhĕ  $  mandoẏari karĕ dūattaṇu"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 9:


taṃ ṇisuṇĕvi vaẏaṇu dahavaẏaṇahŏ  $  pabhaṇiẏa mandoẏari puri maẏaṇahŏ
"ho ho savvu lou jagĕ dūhaü  $  paĩ melleviṇu aṇṇu ṇa sūhaü
surakari-ahisiñciẏa-siẏa-sevihĕ  $  jo āesu dehi mahaevihĕ
eva vi karami tuhāraü vuttaü  $  pahu-chandeṇa ajuttu vi juttaü"
e ālāva paropparu jāvĕhĩ  $  raẏaṇihĕ caü paharā haẏa tāvĕhĩ
aruṇuggamĕ accanta-kisoẏari  $  sīẏahĕ dūī gaẏa mandoẏari
sahũ anteureṇa uddhūsiẏa  $  gaṇiẏāri va gaṇiẏāri-vihūsiẏa
vaṇu givvāṇaravaṇu saṃpāiẏa  $  rāhava-ghariṇi tetthu ṇijjhāiẏa

ghattā:
ve vi maṇohariu  $  rāvaṇa-rāmahũ piẏa-ṇāriu
   dāhiṇa-uttareṇa  $  ṇaṃ disa-gaïnda-gaṇiẏāriu


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 10:


rāma-ghariṇi jaṃ diṭṭha kisoẏari  $  harisiẏa ṇiẏa-maṇeṇa mandoẏari
"ahiṇava-ṇāri-raẏaṇu avaïṇṇaü  $  eu ṇa jāṇahũ kahĩ uppaṇṇaü
surahũ mi kāmukkoẏaṇa-gāraü  $  muṇi-maṇa-mohaṇu ṇaẏaṇa-piẏāraü
sāhu sāhu ṇiuṇo 'si paẏāvaï  $  tuha viṇṇāṇa-satti ko pāvaï
aha kiṃ vitthareṇa vahu-vollaĕ  $  saïm kāmo vi paḍaï kāmillaĕ
kavaṇu gahaṇu to laṅkā-rāeṃ"  $  ema pasaṃsĕvi maṇĕ aṇurāeṃ
piẏa-vaẏaṇĕhĩ dasāṇaṇa-pattiĕ  $  vuccaï rāma-ghariṇi vihasantiĕ
"kiṃ vahu-jampieṇa paramesari  $  jīviu ekku sahalu taü sundari

ghattā:

suravara-ḍamara-karu  $  taïlokka-cakka-saṃtāvaṇu
    kāĩ ṇa atthi taü  $  jahĕ āṇavaḍicchaü rāvaṇu"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 11:


indaï-bhāṇukaṇṇa-ghaṇavāhaṇa  $  akkhaẏa-maẏa-māricca-vihīsaṇa
jaṃ calaṇehĩ ghivahi ārūsĕvi  $  taṃ sīseṇa laẏanti asesa vi
aṇṇu vi saẏalu eu anteuru  $  sālaṅkāru sa-doru sa-ṇeuru
aṭṭhāraha sahāsa vara-vilaẏahũ  $  ṇicca-pasāhiẏa-sohiẏa-tilaẏahũ
āẏahũ savvahũ tuhũ paramesari  $  ṇīsāvaṇṇu rajju kari sundari
rāvaṇu muĕvi aṇṇu ko caṅgaü  $  rāvaṇu muĕvi kavaṇu taṇu-aṅgaü
rāvaṇu muĕvi aṇṇu ko sūraü  $  para-vala-mahaṇu kulāsā-pūraü
rāvaṇu muĕvi aṇṇu ko valiẏaü  $  suravara-ṇiẏaru jeṇa paḍikhaliẏaü
rāvaṇu muĕvi aṇṇu ko bhallaü  $  jo tihuẏaṇahŏ mallu ekkallaü
rāvaṇu muĕvi aṇṇu ko sūhaü  $  jaṃ āpekkhĕvi maẏaṇu vi dūhaü

ghattā:

tahŏ laṅkesarahŏ  $  kuvalaẏa-dala-dīhara-ṇaẏaṇahŏ
      bhuñjahi saẏala mahi  $  mahaevi hohi dahavaẏaṇahŏ"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 12:

taṃ tahĕ kaḍua-vaẏaṇu āẏaṇṇĕvi  $  rāvaṇu jīviu tiṇa-samu maṇṇĕvi
sīla-valeṇa valiẏa ṇaü kampiẏa  $  rūsĕvi ṇiṭṭhura vaẏaṇa pajampiẏa
"halĕ halĕ kāĩ kāĩ paĩ vuttaü  $  uttima-ṇārihĕ eu ṇa juttaü
kiha daïẏahŏ dūattaṇu kijjaï  $  eṇa ṇāĩ mahu hāsaü dijjaï
mañchuḍu tuhũ para-purisa-païddhī  $  teṃ kajjeṃ mahu dehi duvuddhi
matthaĕ paḍaü vajju tahŏ jārahŏ  $  haũ puṇu bhattivanta bhattārahŏ"
sīẏaĕ vaẏaṇu suṇĕvi maṇĕ ḍolliẏa  $  ṇisiẏara-ṇāha-ṇāri paḍivolliẏa
"jaï mahaevi-paṭṭu ṇa paḍicchahi  $  jaï laṅkāhiu kaha vi ṇa icchahi

ghattā:

to kandanti paĩ  $  tilu tilu karavattĕhĩ kappaï
    aṇṇu muhuttaĕṇa  $  ṇisiẏarahã vihañjĕvi appaï"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 13:


puṇupuṇuruttĕhĩ jaṇaẏahŏ dhīẏaĕ  $  ṇibbhacchiẏa mandoẏari sīẏaĕ
"kettiu vāravāra vollijjaï  $  jaṃ cintiu maṇeṇa taṃ kijjaï
jaï vi ajju karavattĕhĩ kappahŏ  $  jaï vi dharĕvi siva-sāṇahŏ appahŏ
jaï vi valantĕ huāsaṇĕ mellahŏ  $  jaï vi mahaggaẏa-dantĕhĩ pellahŏ
to vi khalahŏ tahŏ dukkiẏa-kammahŏ  $  para-purisahŏ ṇivitti iha jammahŏ
ekku ji ṇiẏa-bhattāru pahuccaï  $  jo jaẏa-lacchiĕ khaṇu vi ṇa muccaï
jo asurā-sura-jaṇa-maṇa-vallahu  $  tumhārisahũ kuṇārihĩ dullahu
jo ṇaravara-maïndu bhīsāvaṇu  $  dhaṇu-laṅgūla-līla-darisāvaṇu

ghattā:

sara-ṇaharāruṇĕṇa  $  dhaṇuveẏa-lalāviẏa-jīheṃ
    dahamuha-matta-gaü  $  phāḍevaü rāhava-sīheṃ"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 14:


rāmaṇa-rāmacanda-ramaṇīẏahũ  $  jāma volla mandovari-sīẏahũ
tāva dasāṇaṇu saẏam evāiu  $  hatthi va gaṅgā-veṇi parāiu
bhasalu va gandha-luddhu vihaḍapphaḍu  $  jāṇaï-vaẏaṇa-kamala-rasa-lampaḍu
karaẏala dhuṇaï jhuṇaï vukkāraï  $  kheḍḍu karevi devi paccāraï
"viṇṇattiĕ pasāu paramesari  $  haũ kavaṇeṇa hīṇu sura-sundari
kiṃ sohaggeṃ bhoggeṃ ūṇaü  $  kiṃ viruẏaü kiṃ attha-vihūṇaü
kiṃ lāvaṇṇeṃ vaṇṇeṃ hīṇaü  $  kiṃ saṃmāṇĕ dāṇĕ raṇĕ dīṇaü
kahĕ kajjeṇa keṇa ṇa samicchahi  $  jeṃ mahaevi-paṭṭu ṇa paḍicchahi"

ghattā:
rāhava-gehiṇiĕ  $  ṇibbhacchiu ṇisiẏara-rāṇaü
    "osaru dahavaẏaṇa  $  tuhũ amhahũ jaṇaẏa-samāṇaü


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 15:


jāṇanto vi to vi maṃ mujjhahi  $  geṇhĕvi para-kalattu kahĩ sujjhahi
jāma ṇa aẏasa- paḍahu ubbhāsaï  $  jāma ṇa laṅkāṇaẏari viṇāsaï
jāma ṇa lakkhaṇa-sīhu virujjhaï  $  jāma ṇa rāma-kiẏantu vivujjhaï
jāma ṇa saravara-dhoraṇi sandhaï  $  jāma ṇa toṇā-jualu ṇivandhaï
jāva ṇa viẏaḍa-uratthalu bhindaï  $  jāva ṇa vāhu-daṇḍa taü chindaï
saravarĕ haṃsu jema dala-vimalaĩ  $  jāva ṇa toḍaï dasa-sira-kamalaïṃ
jāma ṇa giddha-panti ṇivvaṭṭaï  $  jāma ṇa ṇisiẏara-valu āvaṭṭaï
jāma ṇa darisāvaï dhaẏa-cindhaĩ  $  jāma ṇa raṇĕ ṇaccanti kavandhaĩ

ghattā:

jāma ṇa āhaẏaṇĕ  $  kappijjaï vara-ṇārāẏahĩ
    tāva ṇarāhivaï  $  paḍu rāhavacandahŏ pāẏahĩ"


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 16:


taṃ ṇisuṇĕvi āruṭṭhu dasāṇaṇu  $  ṇaṃ ghaṇĕ gajjamāṇĕ pañcāṇaṇu
kovāṇala-palittu laṅkesaru  $  cintaï vijjāhara-paramesaru
"kiṃ jama-sāsaṇa-pantheṃ lāẏami  $  kiṃ uvasaggu kiṃ pi darisāvami
avaseṃ bhaẏa-vaseṇa icchesaï  $  mahu maẏaṇaggi samulhāvesaï"
tahĩ avasarĕ sa-turaṅgu sa-rahavaru  $  gaü atthavaṇahŏ tāma divāẏaru
āẏa ratti ṇāṇāviha-rūvĕhĩ  $  aṭṭahāsa mellantĕhĩ bhūĕhĩ
khara-sāṇaüla-virāla-siẏālĕhĩ  $  vahu-cāmuṇḍa-ruṇḍa-veẏālĕhĩ
rakkhasa-sīha-vaggha-gaẏa-gaṇḍĕhĩ  $  mesa-mahisa-vasa-turaẏa-ṇisaṇḍĕhĩ
taṃ uvasaggu ṇievi bhaẏāvaṇu  $  to vi ṇa sīẏahĕ saraṇu dasāṇaṇu
ghoru raüddu jhāṇu saṃcūrĕvi  $  thiẏa maṇĕ dhamma-jhāṇu āūrĕvi

ghattā:

"jāva ṇa ṇīsariẏa  $  uvasagga-bhaẏahŏ gambhīrahŏ
      tāva ṇivitti mahu  $  caüviha-āhāra-sarīrahŏ


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 17:

pahaẏa paosa paṇāsĕvi ṇiggaẏa  $  hatthi-haḍa vva sūra-paharāhaẏa
ṇisiẏari vva gaẏa ghoṇāvaṅkiẏa  $  bhagga-maḍapphara māṇa-kalaṅkiẏa
sūra-bhaeṇa ṇāĩ raṇu mellĕvi  $  païsaï ṇaẏaru kavāḍaĩ pellĕvi
dīvā pajjalanti je saẏaṇĕhĩ  $  ṇaṃ ṇisi valĕvi ṇihālaï ṇaẏaṇĕhĩ
uṭṭhiu ravi aravindāṇandaü  $  ṇaṃ mahi-kāmiṇi-keraü andaü
ṇaṃ sañjhāĕ tilaü darisāviu  $  ṇaṃ sukaïhĕ jasa-puñju pahāviu
ṇaṃ mambhīsa dentu vala-pattihĕ  $  pacchalĕ ṇāĩ padhāiu rattihĕ
ṇaṃ jaga-bhavaṇahŏ vohiu dīvaü  $  ṇāĩ puṇu vi puṇu so jjĕ paḍīvaü

ghattā:

tihuaṇa-rakkhasahŏ  $  dārĕvi disi-vahu-muha-kandaru
    uvarĕ paīsarĕvi  $  ṇaṃ sīẏa gavesaï diṇaẏaru


_______________________________________________________________


START
PAUMACARIU, Kaṇḍa II, Saṃdhi 41, Kaḍavaka 18:


raẏaṇihĕ timira-ṇiẏara-raĕ bhaggaĕ  $  ṇiva rāvaṇahŏ āẏa olaggaĕ
maẏa-māricca-vihīsaṇa-rāṇā  $  avarĕ vi bhuvaṇekkekka-pahāṇā
khara-dūsaṇa-soeṇa ṇaẏāṇaṇa  $  ṇaṃ ṇikkesara vara pañcāṇaṇa
ṇiẏa-ṇiẏa-āsaṇehĩ thiẏa avicala  $  bhagga-visāṇa ṇāĩ vara maẏagala
manti-mahallaehĩ etthantarĕ  $  ṇisuṇiẏa sīẏa ruanti paḍantarĕ
bhaṇaï vihīsaṇu "ĕhu ko rovaï  $  vāravāra appāṇaü soaï
ṇāvaï para-kalattu vicchoiu"  $  puṇu dahavaẏaṇahŏ vaẏaṇu pajoiu
"mañchuḍu eu kammu tuha keraü  $  aṇṇahŏ kāsu cittu vivareraü"
taṃ ṇisuṇevi sīẏa āsāsiẏa  $  kalaẏaṇṭhi vi piẏa-vaẏaṇĕhĩ bhāsiẏa
"ĕhu dujjaṇahŏ majjhĕ ko sajjaṇu  $  ṇimva-vaṇahŏ abbhantarĕ candaṇu


ghattā:

vihurĕ samāvaḍiĕ  $  ĕhu ko sāhammiẏa-vacchalu
      jo maĩ dhīravaï  $  evaḍḍu kāsu sa ïṃ bhu va-valu"




----------  [42. bāẏālīsamo saṃdhi]  ----------


puṇu vi vihīsaṇĕṇa duvvaẏaṇĕhĩ rāvaṇu docchaï
tetthu paḍantarĕṇa āsaṇṇaü hoĕvi pucchaï


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 1:

"akkhahi sundari vatta ṇibhantī  $  kahĩ āṇiẏa tuhũ etthu ruvantī
kāsu dhīẏa kahi ko tumhahã paï"  $  avakha vahantu vihīsaṇu jampaï
"kavaṇu sasuru kahi ko tuha devaru  $  atthi pasiddhaü ko tuha bhāẏaru
sappariẏaṇa kahi tuhũ ekkallī  $  akkhahi kema vaṇantarĕ bhullī
keṃ kajjĕṇa vaṇavāsu païṭṭhī  $  cakkesarĕṇa kema tuhũ diṭṭhī
kiṃ māṇusi kiṃ kheẏara-ṇandiṇī  $  kiṃ kusīla kiṃ sīlahŏ bhāẏaṇi
aṇṇu vi kavaṇu tumha desantaru  $  kahahi viẏārĕvi ṇiẏaẏa-kahantaru"
ema vihīsaṇa-vaẏaṇu suṇeviṇu  $  lagga kahevvaĕ jima ṇisuṇaï jaṇu

ghattā:

"aha kiṃ vahueṇa  $  lahua vahiṇi bhāmaṇḍalahŏ
     haũ sīẏāevi  $  jaṇaẏahŏ sua gehiṇi valahŏ


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 2:


vandhĕvi rāẏa-paṭṭu bharahesahŏ  $  tiṇṇi vi saṃcalliẏa vaṇavāsahŏ
sīhoẏarahŏ maḍappharu bhañjĕvi  $  dasaüra-ṇāhahŏ ṇiẏa-maṇu rañjĕvi
puṇu kallāṇamāla mambhīsĕvi  $  ṇammaẏa mellĕvi viñjhu paīsĕvi
ruddabhutti ṇiẏa-calaṇĕhĩ pāḍĕvi  $  vālikhillu ṇiẏa-ṇaẏarahŏ dhāḍĕvi
rāmaürihĩ caü māsa vaseppiṇu  $  dharaṇīdharahŏ dhīẏa pariṇeppiṇu
pheḍĕvi aïvīrahŏ vīrattaṇu  $  païsarevi khemañjali-paṭṭaṇu
tetthu vi pañca paḍicchĕvi sattiu  $  sattudavaṇu masi-vaṇṇu pavittiu
puṇu tahŏ taṇiẏa dhīẏa pariṇeppiṇu  $  muṇi-jualahŏ uvasaggu hareppiṇu

ghattā:

hari-sīẏa-valāĩ  $  āẏaïṃ sajjaĩ āiẏaĩ
    ṇaṃ matta-gaẏāĩ  $  daṇḍāraṇṇu parāiẏaĩ


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 3:


tahĩ mi kālĕ muṇi-gutta-suguttahã  $  saṃjama-ṇiẏama-dhamma-saṃjuttahã
vaṇĕ āhāra-dāṇu darisāvĕvi  $  suravara-raẏaṇa-varisu varisāvĕvi
pakkhihĕ pakkha suvaṇṇa samārĕvi  $  samvukumāru vīru saṃghārĕvi
acchahũ jāva tetthu vaṇa-kīlaĕ  $  ekka kumāri āẏa ṇīẏa-līlaĕ
pāsu paḍhukkiẏa kariṇi va kariṇahŏ  $  puṇu ṇillajja bhaṇaï "maĩ pariṇahŏ"
vala-ṇārāẏaṇehĩ uvalakkhiẏa  $  puṇu thovantarĕ jāẏa vilakkhiẏa
gaẏa khara-dūsaṇāhũ kūvārĕhĩ  $  bhiḍiẏa te vi sahũ samarĕ kumārĕhĩ

ghattā:

kiṃ mukku ṇa mukku  $  sīha-ṇāu raṇĕ lakkhaṇĕṇa
    taṃ saddu suṇevi  $  rāmu padhāiu takkhaṇĕṇa


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 4:


gaü lakkhaṇahŏ gavesaü jāvĕhĩ  $  haũ avahariẏa ṇisindeṃ tāvĕhĩ
ajju vi jaṇa-maṇa-ṇaẏaṇāṇandahŏ  $  pāsu ṇehu maĩ rāhavacandahŏ"
laïu ṇāuṃ jaṃ dasaraha-jaṇaẏahũ  $  hari-halahara-bhāmaṇḍala-taṇaẏahũ
cittu vihīsaṇa-rāẏahŏ ḍolliu  $  "tumhĕhĩ suẏaü suẏaü jaṃ volliu
te haũ āu āsi viṇivāĕvi  $  ṇavara jiẏanti bhanti uppāĕvi
ḍhukku pamāṇahŏ muṇivara-bhāsiu  $  jiha "khaü lakkhaṇa-rāmahŏ pāsiu"
eva vi karahi mahāraü vuttaü  $  uttima-purisahũ eu ṇa juttaü
ekku viṇāsu aṇṇu lajjijjaï  $  dhiddhikkāru loĕ pāvijjaï

ghattā:

ṇiẏa-kittihĕ rāẏa  $  sāẏara-rasaṇa-khalantiẏahĕ
    maṃ bhañjahi pāẏa  $  tihuẏaṇĕ parisakkantiẏahĕ


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 5:


rāvaṇā je ramanti paradāraĩ  $  dukkhaĩ te pāvanti apāraĩ
jahĩ te satta ṇaraẏa bhaẏa-bhīsaṇa  $  hasahasahasahasanta sa-huvāsaṇa
huhuhuhuhuhuhuhanta sa-upaddava  $  simisimisimisimanta-kimi-kaddama
raẏaṇi-sakara-vāluẏa-paṅka-ppaha  $  dhūmappaha-tamapaha-tamatamapaha
tahĩ asarālu kālu acchevaü  $  pahilaĕ uvahi-pamāṇu jivevaü
tiṇṇi satta vīsaddha raüddaĩ  $  sattāraha vāvīsa samuddaĩ
puṇu tetīsa-jalahi-parimāṇaĩ  $  jahĩ dukkhaĩ giri-meru-samāṇaĩ
jo puṇu ṇaraü ṇigou suṇijjaï  $  meiṇi jāva tāva tahĩ chijjaï
teṃ kajjeṃ para-dāru ṇa rammaï  $  taṃ kijjaï jaṃ sugaïhĩ gammaï"

ghattā:

āruṭṭhu dasāsu  $  "kiṃ para-dārahŏ eha kiẏa
      tihũ khaṇḍahũ majjhĕ  $  akkhu parāiẏa kavaṇa tiẏa"


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 6:

to avaheri karevi vihīsaṇĕ  $  caḍiu mahaggaĕ tijagavihūṣaṇĕ
sīẏa vi puppha-vimāṇĕ caḍāviẏa  $  paṭṭaṇĕ haṭṭa-soha darisāviẏa
saṃcallaü ṇiẏa-maṇa-parioseṃ  $  jhallari-paḍaha-tūra-ṇigghoseṃ
"sundari pekkhu mahāraü paṭṭaṇu  $  varuṇa-kuvera-vīra-dalavaṭṭaṇu
sundari pekkhu pekkhu caü-vāraĩ  $  ṇaṃ kāmiṇi-vaẏaṇaĩ sa-viẏāraĩ
sundari pekkhu pekkhu dhaẏa-chattaĩ  $  papphuliẏaĩ ṇāĩ saẏavattaĩ
sundari pekkhu mahāraü rāulu  $  hīra-gahaṇu maṇi-khambha-ramāulu
sundari karahi mahāraü vuttaü  $  laï cūḍaü kaṇṭhaü kaḍisuttaü
sundari kari pasāu laï celiu  $  cīṇaü lāḍu ghoḍu harikeliu

ghattā:

mahu jīviu dehi  $  vollahi vaẏaṇu suhāvaṇaü
      caḍu gaẏavara-khandhĕ  $  laï mahaevi-pasāhaṇaü"


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 7:


sampaï dakkhavantu iẏa sejjaĕ  $  docchiu rāvaṇu rāhava-bhajjaĕ
"kettiu ṇiẏaẏa-riddhi mahu dāvahi  $  appaü jaṇahŏ majjhĕ darisāvahi
eu jaṃ rāvaṇa rajju tuhāraü  $  taṃ mahu tiṇa-samāṇu haluāraü
eu jaṃ paṭṭaṇu somu sudaṃsaṇu  $  taṃ mahu maṇahŏ ṇāĩ jamasāsaṇu
eu jaṃ rāulu ṇaẏaṇa-suhaṅkaru  $  taṃ mahu ṇāĩ masāṇu bhaẏaṅkaru
eu jaṃ dāvahi khaṇĕ khaṇĕ jovvaṇu  $  taṃ mahu maṇahŏ ṇāĩ visa-bhoẏaṇu
eu jaṃ kaṇṭhaü kaḍaü sa-mehalu  $  sīla-vihūṇahã taṃ malu kevalu
rahavara-turaẏa-gaïnda-saẏāi mi  $  āẏahĩ mahu puṇu gaṇṇu ṇa kāi mi

ghattā:

saggeṇa vi kāĩ  $  jahĩ cārittahŏ khaṇḍaṇaü
    kiṃ samalahaṇeṇa  $  mahu puṇu sīlu jĕ maṇḍaṇaü"


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 8:


jiha jiha cintiẏa āsa ṇa pūraï  $  tiha tiha rāvaṇu hiẏaĕ visūraï
"vihi tettaḍaü dei jaṃ vihiẏaü  $  kiṃ vaḍha jāi ṇilāḍaĕ lihiẏaü
haũ kammeṇa keṇa saṃkhohiu  $  jāṇanto vi to vi jaṃ mohiu
dhidhi ahilasiẏa kuṇāri vilīṇī  $  vuṇṇa-kuraṅgi jema muha-dīṇī
āẏahĕ pāsiu jāu su-vesaü  $  mahu gharĕ atthi aṇeẏaü vesaü"
eva vicittu cittu sāhārĕvi  $  dukkhu dukkhu maṇa-pasaru ṇivārĕvi
sīẏaĕ samaü kheḍḍu āmellĕvi  $  taṃ givvāṇaramaṇu vaṇu mellĕvi
ṇaravara-vindĕhĩ parimiu dahamuhu  $  saṃcalliu ṇiẏa-ṇaẏarihĕ ahimuhu

ghattā:
giri diṭṭhu tikūḍu  $  jaṇa-maṇa-ṇaẏaṇa-suhāvaṇaü
    ravi-ḍimbhahŏ diṇṇu  $  ṇaṃ mahi-kulavahuaĕ thaṇaü


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 9:


ṇaṃ dharu dharahĕ gabbhu ṇīsariẏaü  $  sattahĩ uvavaṇehĩ pariẏariẏaü
pahilaü vaṇu ṇāmeṇa païṇṇaü  $  sajjaṇa-hiẏaü jema vitthiṇṇaü
vīẏaü jaṇa-maṇa-ṇaẏaṇāṇandaṇu  $  ṇāvaï jiṇavara-vimvu sa-candaṇu
taïẏaü vaṇu suhaseu suhāvaü  $  jiṇavara-sāsaṇu ṇāĩ sa-sāvaü
caütthaü vaṇu ṇāmeṇa samuccaü  $  vaga-valāẏa-kāraṇḍa-sakoñcaü
cāraṇa-vaṇu pañcamaü ravaṇṇaü  $  campaẏa-tilaẏa-vaüla-saṃchaṇṇaü
chaṭṭhaü vaṇu ṇāmeṇa ṇivohaü  $  mahuara-ruṇuruṇṭantu susohaü
sattamu vaṇu sīẏalu sacchāẏaü  $  pamaüjjāṇu ṇāma-vikkhāẏaü

ghattā:

tahĩ girivara-paṭṭhĕ  $  sohaï laṅkāṇaẏari kiha
    thiẏa gaẏavara-khandhĕ  $  gahiẏa-pasāhaṇa vahua jiha


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 10:


tāva
tetthu ṇijjhāiẏa vāvi asoẏa-māliṇī
           hemavaṇṇa sa-paẏohara maṇahara ṇāĩ kāmiṇī
caü-duvāra-caü-goura-caü-toraṇa-ravaṇṇiẏā
          campaẏa-tilaẏa-vaüla-ṇāraṅga-lavaṅga-chaṇṇiẏā
tahĩ paesĕ vaïdehi ṭhaveppiṇu gaü dasāṇaṇo
           jhijjamāṇu viraheṇa visaṃthulu vimaṇu dummaṇo
maẏaṇa-vāṇā-jajjariẏaü jariu duvāra-vārao
           dūiāu āvanti janti saẏavāra-vārao
vaẏaṇaehĩ khara-mahurĕhĩ muhu sūsaï visūrae
           chohĕ chohĕ ṇivaḍantaĕ jūāro vva jūrae
siru dhuṇei kara moḍaï aṅgu valei kampae
            aharu levi ṇijjhāẏaï kāmasareṇa jampae
gāi vāi uvvellei harisa-visāẏa dāvaĕ
             vāravāra mucchijjaï maraṇāvattha pāvae
candaṇeṇa siñcijjaï candaṇa-leu dijjae
             cāmarehĩ vijjijjaï to vi maṇeṇa jhijjae

ghattā:

kiṃ rāvaṇu ekku  $  jo jo garuaĩ gajjiẏaü
    jiṇa-dhavalu muevi  $  kāmeṃ ko ṇa parajjiẏaü

_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 11:


thiĕ dasāṇaṇe viraha-bhimbhalĕ  $  jāẏa cinta vara-manti-maṇḍalĕ
"etthu mallu ko kuiĕ lakkhaṇe  $  siddhu jāsu asi-raẏaṇu takkhaṇe
ṇihaü samvu jeṃ dūṣaṇo kharo  $  hoi ku-i ṇa sāvaṇṇu so ṇaro"
bhaṇaï manti sahasamaï-ṇāmĕṇaṃ  $  "kavaṇu gahaṇu ekkeṇa rāmĕṇaṃ
lakkhaṇeṇa saha sāhaṇeṇa vā  $  raha-turaṅga-gaẏavāhaṇeṇa vā
duttare dusañcāra-sāẏare  $  kahĩ paesu viccī-bhaẏaṅkare
rāvaṇassa pavalaṃ valaṃ mahā  $  atthi vīra ekkekka dūsahā
kiṃ mueṇa dūsaṇĕṇa samvuṇā  $  sāẏaro kim ohaṭṭu vinduṇā"

ghattā:

taṃ vaẏaṇu suṇevi  $  vihasĕvi pañcāmuhu bhaṇaï
    "kiṃ vuccaï ekku  $  jo ekku jĕ sahasaĩ haṇaï


_______________________________________________________________


START
PAUMACARIU, Kaṇḍa II, Saṃdhi 42, Kaḍavaka 12:


aṇṇuĕ ṇisua vatta maĩ ehiẏa  $  rāvaṇa-mandirĕ ṇīsandehiẏa
je je ṇaravaï ke-i kaïddhaẏa  $  jamvava-ṇala-suggīvaṅgaṅgaẏa
samaü virāhieṇa vaṇa-sevahũ  $  miliẏā vāsueva-valaevahũ
taṃ ṇisuṇevi dasāṇaṇa-bhicceṃ  $  vuccaï pañcāmuhu māricceṃ
"eha ajutta vatta paĩ akkhiẏa  $  rāvaṇu muĕvi ṇa aṇṇahŏ pakkhiẏa
kā vi aṇaṅgakusuma valavantahŏ  $  diṇṇi khareṇa dhīẏa haṇuvantahŏ
taṃ kiṃ māma-vaïru vīsariẏaü  $  jeṃ paḍivakkha milaï bhaẏa-ḍariẏaü"
to etthantare bhaṇaï vihīsaṇu  $  "kettiu cavahu vaẏaṇu suṇṇāsaṇu
evahĩ so uvāu cintijjaï  $  laṅkā-ṇāhu jeṇa rakkhijjaï"
ema bhaṇevi caüddisu tāḍiẏa  $  purĕ āsāliẏa vijja bhamāḍiẏa

ghattā:

tiẏasahu mi dulaṅghu  $  diḍhu māẏā-pāẏāru kiu
      ṇīsaṅku ṇisindu  $  rajju sa ẏaṃ bhu ñjantu thiu


aüjjhā-kaṇḍaṃ samattaṃ


āiccuevi-paḍimovamāĕ  $  āiccamvimāe
vīam aüjjhā-kaṇḍaṃ  $  saẏambhū-ghariṇīĕ lehaviẏaṃ


________________________________________________________________________
*************************  III. sundarakaṇḍaṃ  *************************  
________________________________________________________________________



----------  [43. tiẏālīsamo saṃdhi]  ----------


ehaĕ avasarĕ kikkindhapurĕ ṇaṃ gaü gaẏahŏ samāvaḍiu
suggīvahŏ viḍa-suggīu raṇĕ tārā-kāraṇĕ abbhiḍiu


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 1:


paḍivakkhu jiṇevi ṇa sakkiẏaü  $  viddāṇaü māṇa-kalaṅkiẏaü
ṇaṃ hiẏavaĕ sūleṃ salliẏaü  $  māẏā-suggīveṃ ghalliẏaü
suggīu bhamantu vaṇeṇa vaṇu  $  saṃpāiu khara-dūsaṇahã raṇu
valu diṭṭhu saẏalu sara-jajjariu  $  tila-mettu khuruppĕhĩ kappariu
katthaï sandaṇa saẏa-khaṇḍa kiẏa  $  katthaï turaṅga ṇijjīva thiẏa
katthavi loṭṭāviẏa hatthi-haḍa  $  katthaï saüṇĕhĩ khajjanti bhaḍa
katthaï chiṇṇaĩ dhaẏa-cindhāĩ  $  katthaï ṇaccanti kavandhāĩ
katthaï raha-turaẏa-gaẏāsaṇaĩ  $  hiṇḍanti samarĕ suṇṇāsaṇaĩ

ghattā:

taṃ tehaü kikkindhesarĕṇa  $  bhaẏa-bhīsāvaṇu diṭṭhu raṇu
    ummeṭṭheṃ lakkhaṇa-gaẏavarĕṇa  $  ṇaṃ viddhaṃsiu kamala-vaṇu


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 2:


raṇu bhīsaṇu jaṃ jĕ ṇiẏacchiẏaü  $  khara-dūsaṇa-pariẏaṇu pucchiẏaü
"imu kāĩ mahantaü accariu  $  valu saẏalu keṇa sara-jajjariu"
taṃ vaẏaṇu suṇĕvi dūmiẏa-maṇĕṇa  $  vuccaï khara-dūsaṇa-pariẏaṇeṇa
"kŏ vi dasarahu tahŏ sua veṇṇi jaṇa  $  vaṇa-vāsĕ païṭṭha visaṇṇa-maṇa
somitti ko vi citteṇa thiru  $  teṃ samvukumārahŏ khuḍiu siru
asi-raẏaṇu laïu tiẏasahũ valiu  $  candaṇahihĕ jovvaṇu daramaliu
kūvāreṃ gaẏa khara-dūsaṇahũ  $  ajaẏahũ jaẏa-lacchi-vihūsaṇahũ
abbhiṭṭa te vi sahũ lakkhaṇĕṇa  $  teṇa vi dohāviẏa takkhaṇĕṇa

ghattā:

keṇa vi maṇĕ amarisa-kuddhaĕṇa  $  hiẏa gehiṇi vaṇĕ rāhavahŏ
    pāḍiu jaḍāi laggantu kuḍhĕ  $  ettiu kāraṇu āhavahŏ"

_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 3:


ehiẏa ṇisuṇĕvi saṃgāma-gaï  $  cintāviu kikkindhāhivaï
"kira païsami gampi jāhũ saraṇu  $  kiu daïveṃ tahu mi ṇavara maraṇu
ehaĕ avasarĕ ko saṃbharami  $  kiṃ haṇuahŏ saraṇu paīsarami
teṇa vi riu jiṇĕvi ṇa sakkiẏaü  $  paccelliu haũ ṇiratthu kiẏaü
kiṃ abbhatthijjaï dahavaẏaṇu  $  ṇaṃ ṇaṃ tiẏa-lampaḍu luddha-maṇu
amhaĩ viṇivāĕvi ve vi jaṇa  $  sahũ rajjeṃ appuṇu lei dhaṇa
khara-dūsaṇa-deha-vimaddaṇahũ  $  varu saraṇu jāmi rahu-ṇandaṇahũ"
cinteviṇu kikkindhāhivĕṇa  $  hakkāriu mehaṇāu ṇivĕṇa
"taṃ gampi virāhiu ema bhaṇu  $  vuccaï suggīu āu saraṇu"
piẏa-vaẏaṇĕhĩ dūu visajjiẏaü  $  gaü macchara-māṇa-vivajjiẏaü
pāẏāla-laṅka-purĕ païsarĕvi  $  teṃ vuttu virāhiu jokkarĕvi

ghattā:

"suggīu sutārā-kāraṇĕṇa  $  viḍa-suggīveṃ ghalliẏaü
      kiṃ païsaraü kiṃ ma païsaraü  $  tumhahã saraṇu samalliẏaü"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 4:


taṃ ṇisuṇĕvi harisa-kāraṇĕṇa  $  "païsaraü" pavuttu virāhieṇa
"haũ dhaṇṇaü jasu kikkindharāu  $  ahimāṇu mueppiṇu pāsu āu"
saṃmāṇiu gaü pallaṭṭu dūu  $  païsāriu pahu āṇandu hūu
taṃ tūrahã saddu suṇevi teṇa  $  so vuttu virāhiu rāhaveṇa
"sahũ sāhaṇeṇa kaṇṭaïẏa-dehu  $  āvantaü dīsaï kavaṇu ehu"
taṃ ṇisuṇĕvi ṇaẏaṇāṇandaṇeṇa  $  vuccaï candoẏara-ṇandaṇeṇa
"suggīva-vāli iẏa bhāi ve vi  $  vaḍḍāraü gaü pavvajja levi
ehu vi jiṇevi keṇa vi khaleṇa  $  vaṇa-vāsahŏ ghalliu bhua-valeṇa

ghattā:

vara-vāṇara-dhaü sūraraẏa-suu  $  tārā-vallahu viulamaï
    jo suvvaï kahi mi kahāṇaĕhĩ  $  ĕhu so kikkindhāhivaï"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 5:


sa-virāhiẏa lakkhaṇa-rāmaeva  $  vollanti paropparu jāva eva
tiṇṇi mi suggīveṃ diṭṭha kema  $  āgamĕṇa tiloa tivāẏa jema
caü disa-gaẏa ekkahĩ miliẏa ṇāĩ  $  vaïsāriẏa ṇaravaï jamvavāi
saṃmāṇĕvi pucchiẏa lakkhaṇeṇa  $  "tumhahã avahariu kalattu keṇa"
taṃ vaẏaṇu suṇĕvi savvahũ mahantu  $  ṇamiẏāṇaṇu pabhaṇaï jamvavantu
"vaṇa-kīlaĕ gaü suggīu jāma  $  thiu païsĕvi viḍasuggīu tāma
thovantarĕ vāli-kaṇiṭṭhu āu  $  sāmanta-manti-maṇḍala-sahāu
ṇaü jāṇiu viṇhi mi kavaṇu rāu  $  maṇĕ vimbhaü savvahŏ jaṇahŏ jāu

ghattā:

suggīva-jualu koḍḍāvaṇaü  $  pekkhĕvi rahasa-samucchaliu
    valu addhaü suggīvahŏ taṇaü  $  māẏāsuggīvahŏ miliu


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 6:


ettahĕ vi satta akkhohaṇīu  $  ettahĕ vi satta akkhohaṇīu
thiu sāhaṇu addhovaddhi hovi  $  aṅgaṅgaẏa vihaḍiẏa suhaḍa ve vi
māẏāsuggīvahŏ miliu aṅgu  $  aṅgaü suggīvahŏ raṇĕ abhaṅgu
vihĩ simirĕhĩ ve vi sahanti bhāi  $  ṇisi-divasĕhĩ candāicca ṇāĩ
ettahĕ vi vīru vipphuriẏa-vaẏaṇu  $  suu vālihĕ ṇāmeṃ candakiraṇu
thiu tārahĕ rakkhaṇu abhaü devi  $  "jaï ḍhukkahŏ to mahu marahŏ ve vi"
jujjhantu jiṇesaï jo jji ajju  $  tahŏ saẏalu sa-tāraü demi rajju"
vihĩ ekku vi ṇaü païsāru lahaï  $  ṇala-ṇīlahũ puṇu suggīu kahaï
"saccaü āhāṇaü ehu āu  $  paraẏāriu jji ghara-sāmi jāu"
asahanta paropparu ḍhukka ve vi  $  ṇiẏa-ṇiẏa-karavālaĩ karĕhĩ levi

ghattā:

kira jāma bhiḍanti bhiḍanti ṇa vi  $  tāva ṇivāriẏa vāraĕhĩ
      mukkaṅkusa matta gaïnda jiha  $  osāriẏa kaṇṇāraĕhĩ


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 7:


osāriẏa jaṃ puravara-jaṇeṇa  $  thiẏa ṇaẏarahŏ uttara-dāhiṇeṇa
aṇṇekka-diẏahĕ jujjhanti jāma  $  pavaṇañjaẏa-ṇandaṇu kuviu tāma
"maru maru suggīvahŏ maliu māṇu"  $  saṇṇaddhu suhaḍa-sāhaṇa-samāṇu
"haṇu haṇu" bhaṇantu haṇuvantu pattu  $  pabhaṇaï ṇiru rahasucchaliẏa-gattu
"suggīva māma mā maṇĕṇa mujjhu  $  viḍa-bhaḍahŏ padīvaü dehi jujjhu
jaï ṇa vi bhañjami bhuja-daṇḍu tāsu  $  to ṇa homi puttu pavaṇañjaẏāsu"
taṃ vaẏaṇu suṇĕvi kikkindharāu  $  tahŏ uppari galagajjantu āu
te bhiḍiẏa ve vi kaṇṭaïẏa-deha  $  ṇava-pāusĕ ṇaṃ jala-bhariẏa-meha

ghattā:
asi-cāva-cakka-gaẏa-moggarĕhĩ  $  jiha sakkiu tiha jujjhiẏaü
   haṇuvanteṃ aṇṇāṇeṇa jiha  $  appaü paru vi ṇa vujjhiẏaü


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 8:


jaṃ vihi mi majjhĕ ekku vi ṇa ṇāu  $  gaü valĕvi paḍīvaü pavaṇajāu
suggīu vi pāṇa laevi ṇaṭṭhu  $  ṇaṃ maẏagalu kesari-ghāẏa-taṭṭhu
kira païsaï khara-dūsaṇahã saraṇu  $  kiu ṇavara kiẏanteṃ tahu mi maraṇu
tahĩ ṇisuṇiẏa tumhahã taṇiẏa vatta  $  jiha caüdaha sahasekkahŏ samatta
to vari suggīvahŏ karĕ paritta  $  saraṇāiu rakkhahi parama-mitta"
jaṃ hari abbhatthiu jamvaveṇa  $  suggīu vuttu puṇu rāhaveṇa
"tuhũ maĩ āsaṅghĕvi āu pāsu  $  akkhahi haũ saraṇaü jāmi kāsu
jiha tuhũ tiha haü mi kalatta-rahiu  $  vaṇĕ hiṇḍami kāma-gaheṇa gahiu"

ghattā:

suggīveṃ vuccaï "deva suṇĕ  $  kusala-vatta sīẏahĕ taṇiẏa
    jaï ṇāṇami to sattamaĕ diṇĕ  $  païsami salahã huāsaṇiẏa"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 9:


jaṃ jāṇaï-keraü laïu ṇāmu  $  taṃ viraha-visanthulu bhaṇaï rāmu
"jaï āṇahi kantahĕ taṇiẏa vatta  $  to vaẏaṇu mahāraü ṇisuṇi mitta
sattamĕ divasĕ ettaḍaü vujjhu  $  karĕ lāẏami tārāevi tujjhu
bhuñjāvami taṃ kikkindha-ṇaẏaru  $  dakkhavami chatta-dhaẏa-daṇḍa-pavaru
aṇṇu mi tuha keraü haṇami sattu  $  parirakkhaï jaï vi kiẏanta-mittu
vambhāṇu bhāṇu gaṅgāhiseu  $  aṅgāraü sasaharu rāhu keu
vuhu vihaphaï sukku saṇiccharo vi  $  jamu varuṇu kuveru purandaro vi
ettiẏa milevi rakkhanti jo vi  $  jīvantu ṇa chuṭṭaï vaïri to vi

ghattā:

jaï païja ṇa pūrami ettaḍiẏa  $  jaï ṇa karami sajjaṇahã dihi
    sattamaĕ divasĕ suggīva mahu  $  pattiẏa to saṇṇāsa-vihi"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 10:


sīrāuhu païjārūḍhu jaṃ jĕ  $  saṃcallu asesu vi simiru taṃ jĕ
saṃcallu virāhiu duṇṇivāru  $  suggīu rāmu lakkhaṇa-kumāru
te caliẏa cāẏari vi parama-mitta  $  ṇāvaï kali-kāla-kaẏanta-mitta
ṇaṃ caliẏa cāẏari vi disa-gaïnda  $  ṇaṃ caliẏa cāẏari vi khaẏa-samudda
ṇaṃ caliẏa cāẏari vi sura-ṇikāẏa  $  ṇaṃ caliẏa cavala caüviha kasāẏa
ṇaṃ caliẏa cāẏari viriñca-veẏa  $  uvadāṇa-daṇḍa ṇaṃ sāma-bheẏa
aha vaṇṇieṇa kiṃ ettaḍeṇa  $  ṇaṃ caliẏa cāẏari vi appaṇeṇa
thovantarĕ tarala-tamāla-chaṇṇu  $  jiṇa-dhammu jema sāvaẏa-ravaṇṇu

ghattā:

suggīveṃ rāmeṃ lakkhaṇĕṇa  $  giri kikkindhu vihāviẏaü
    pihimiĕ uccāĕvi sira-kamalu  $  maüḍu ṇāĩ darisāviẏaü


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 11:


thovantarĕ dhaṇa-kañcaṇa-paüru  $  lakkhijjaï taṃ kikkindhaṇaẏaru
ṇaṃ ṇahaẏalu tārā-maṇḍiẏaü  $  ṇaṃ kavvu kaïddhaẏa-caḍḍiẏaü
ṇaṃ haṇua-vihūsiu muha-kamalu  $  vihasiu saẏavattu ṇāĩ sa-ṇalu
ṇaṃ ṇīlālaṅkiu āharaṇu  $  ṇaṃ kunda-pasāhiu viula-vaṇu
suggīva-vantu ṇaṃ haṃsa-siru  $  ṇaṃ jhāṇu muṇindahũ taṇaü thiru
māẏā-suggīveṃ mohiẏaü  $  kusaleṇa ṇāĩ kāmiṇi-hiẏaü
etthantarĕ vaddhiẏa-kalaẏalĕhĩ  $  jamvava-kundendaṇīla-ṇalĕhĩ
somitti-virāhiẏa-rāhavĕhĩ  $  savvĕhĩ ṇivvūḍha-mahāhavĕhĩ

ghattā:

suggīvahŏ vihurĕ samāvaḍiĕ  $  vahu-saṃmāṇa-dāṇa-maṇĕhĩ
    veḍhijjaï taṃ kikkindhapuru  $  ṇaṃ ravi-maṇḍalu ṇava-ghaṇĕhĩ


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 12:


veḍheppiṇu paṭṭaṇu ṇiravasesu  $  paṭṭhaviu dūu viḍa-bhaḍahŏ pāsu
suggīveṃ rāmeṃ lakkhaṇĕṇa  $  sandesaü pesiu takkhaṇĕṇa
"kiṃ vahuṇā kahĕ paramatthu tāsu  $  jima bhiḍu jima pāṇa laevi ṇāsu"
taṃ vaẏaṇu suṇĕvi kappūracandu  $  saṃcallu ṇāĩ khaẏakāla-daṇḍu
dujjaü māẏā-suggīu jetthu  $  saha-maṇḍavĕ dūu païṭṭhu tetthu
jo pesiu rāmeṃ lakkhaṇĕṇa  $  sandesaü akkhiu takkhaṇĕṇa
"ṇaü ṇāsaï ajju vi eu kajju  $  kahŏ taṇiẏa tāra kahŏ taṇaü rajju
pahu pāṇa laeppiṇu ṇāsu ṇāsu  $  jīvantu ṇa chuṭṭahi avasu tāsu

ghattā:

sandesaü viḍa-suggīva suṇĕ  $  puṇaravi suggīvahŏ taṇaü
    sahũ sira-kamaleṇa tuhāraĕṇa  $  rajju laevvaü appaṇaü"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 13:


taṃ vaẏaṇu suṇĕvi vaẏaṇubbhaḍĕṇa  $  āruṭṭheṃ duṭṭheṃ viḍa-bhaḍĕṇa
āesu diṇṇu ṇiẏa-sāhaṇahŏ  $  "vitthārahŏ mārahŏ āhaṇahŏ
pāvahŏ muṇḍāvahŏ sira-kamalu  $  sahu ṇāseṃ chindahŏ bhua-jualu
dūahŏ dūattaṇu dakkhavahŏ  $  pāhuṇaü kaẏantahŏ paṭṭhavahŏ"
pahu mantihĩ dukkhu ṇivāriẏaü  $  suggīva-dūu gaü khāriẏaü
ettahĕ vi ṇarindu ṇa saṃthiẏaü  $  ṇiẏa-sandaṇa-vīḍhĕ pariṭṭhiẏaü
saṇṇahĕvi sa-sāhaṇu ṇīsariu  $  paccakkhu ṇāĩ jamu avaẏariu
paḍivakkha-pakkha-saṃkkhohaṇihĩ  $  ṇiggaü sattĕhĩ akkhohaṇihĩ

ghattā:

suggīvahŏ rāmahŏ lakkhaṇahŏ  $  viḍa-suggīu gampi bhiḍiu
    hemantahŏ gimbhahŏ pāusahŏ  $  ṇaṃ dukkālu samāvaḍiu


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 14:


abbhiṭṭaĩ veṇṇi mi sāhaṇāĩ  $  jiha mihuṇaĩ tiha harisiẏa-maṇāĩ
jiha mihuṇaĩ tiha aṇurattāĩ  $  jiha mihuṇaĩ tiha para-tattāĩ
jiha mihuṇaĩ tiha kalaẏala-karaĩ  $  jiha mihuṇaĩ tiha melliẏa-saraïṃ
jiha mihuṇaĩ tiha ḍasiẏāharaĩ  $  jiha mihuṇaĩ tiha sara-jajjaraĩ
jiha mihuṇaĩ tiha jujjhāuraĩ  $  6. jiha mihuṇaĩ tiha accubbhaḍaĩ  $  jiha mihuṇaĩ tiha vihaḍapphaḍaĩ
jiha mihuṇaĩ tiha ṇiru veviẏaĩ  $  jiha mihuṇaĩ tiha pāseiẏaĩ
jiha mihuṇaĩ tiha ṇicceṭṭhiẏaĩ  $  ṇipphandaĩ jujjhantaĩ thiẏaïm

ghattā:

tehaĕ avasarĕ viṇṇi vi valaĩ  $  osāriẏaĩ mahallaĕhĩ
    "para tumhĕhĩ khatta-dhammu sarĕvi  $  jujjhevvaü ekkallaĕhĩ"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 15:


etthantarĕ simiraĩ pariharevi  $  khattiẏa khatteṃ abbhiṭṭa ve vi
suggīveṃ viḍasuggīu vuttu  $  "jiha māẏā-kavaḍeṃ rajju bhuttu
khala khudda pisuṇa tiha thāhi thāhi  $  kahĩ gammaï rahavaru vāhi vāhi"
taṃ ṇisuṇĕvi vipphuriẏāṇaṇeṇa  $  docchiu jalaṇukkā-paharaṇeṇa
"kiṃ uttima-purisahũ ehu maggu  $  maṇu asaïhĕ jiha saẏa-vāra bhaggu
jujjhantu ṇa lajjahi to vi dhiṭṭha  $  raṇĕ pāḍiu pāḍiu lehi ceṭṭha"
asahanta paropparu vāvaranti  $  ṇaṃ palaẏa-mahāghaṇa uttharanti
puṇu vāṇĕhĩ puṇu taru-girivarehĩ  $  karavālĕhĩ sūlĕhĩ moggarehĩ

ghattā:

māẏāsuggīveṃ kuddhaĕṇa  $  laüḍi bhamāḍĕvi mukka kiha
    suggīvahŏ gampiṇu sira-kamalĕ  $  mahiharĕ paḍiẏa caḍakka jiha


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 16:


pāḍiu suggīu gaẏāsaṇiĕ  $  kulapavvaü ṇaṃ vajjāsaṇiĕ
viṇivāiu kira ṇijjīu thiu  $  riu-sāhaṇĕ tūra-vamālu kiu
ettahĕ vi su-tārahĕ pāṇa-piu  $  uccāĕvi rāmahŏ rāmahŏ pāsu ṇiu
vaïdehi-daïu viṇṇattu lahu  $  "paĩ honteṃ ehāvattha mahu"
rāhavĕṇa vuttu "haũ kiṃ karami  $  ko mārami ko kira pariharami
veṇṇi mi samaraṅgaṇĕ atula-vala  $  veṇṇi mi dujjaẏa vijjahĩ pavala
veṇṇi mi viṇṇāṇa-karaṇa-kusala  $  viṇṇi vi thira-thora-vāhu-juala
veṇṇi vi viẏaḍuṇṇaẏa-vacchaẏala  $  veṇṇi vi papphulliẏa-muha-kamala

ghattā:

saẏalu vi sohaï suggīva taü  $  jaṃ vollahi avamāṇiẏaü
    mahu diṭṭhiĕ kula-vahuāĕ jiha  $  khalu para-purisu ṇa jāṇiẏaü"


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 17:


maṇu dhīrĕvi suggīvahŏ taṇaü  $  avaloiu dhaṇuharu appaṇaü
sukalattu jema supaṇāmi[ẏa]ü  $  sukalattu jema āẏāmiẏaü
sukalattu jema diḍha-guṇa-ghaṇaü  $  sukalattu jema koḍḍāvaṇaü
sukalattu jema ṇivvūḍha-bharu  $  sukalattu jema para-ṇippasaru
sukalattu jema saïvarĕ gahiu  $  gharĕ jaṇaẏahŏ jaṇaẏa-suaĕ sahiu
taṃ vajjāvattu hatthĕ caḍiu  $  apphāliu disahĩ ṇāĩ raḍiu
ṇaṃ kāleṃ palaẏa-kālĕ hasiu  $  ṇaṃ juẏa-khaĕ sāẏareṇa rasiu
ṇaṃ paḍiẏa caḍakka khaḍakka-ẏalĕ  $  bhaḍa kampiẏa viḍasuggīva-valĕ

ghattā:

taṃ bhīsaṇu cāva-saddu suṇĕvi  $  keli va vāeṃ tharahariẏa
    para-purisu rameppiṇu asaï jiha  $  vijja sarīrahŏ ṇīsariẏa


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 18:


māẏāsuggīu visāliẏaĕ  $  melliu vijjaĕ veẏāliẏaĕ
ṇaṃ ṇiddhaṇu mukku vilāsiṇiĕ  $  ṇaṃ vara-maẏalañchaṇu rohiṇiĕ
ṇaṃ suravaï parisesiu saïĕ  $  ṇaṃ rāhaü sīẏa-mahāsaïĕ
ṇaṃ maẏaṇa-rāu melliu raïĕ  $  ṇaṃ pāva-piṇḍu sāsaẏa-gaïĕ
ṇaṃ visamaṇaẏaṇu himapavvaïĕ  $  dharaṇendu ṇāĩ paümāvaïĕ
ṇiẏa-vijjaĕ jaṃ avamāṇiẏaü  $  sahasagaï paẏaḍu jaṇĕ jāṇiẏaü
jaṃ vihaḍiu suggīvahŏ taṇaü  $  valu miliu paḍīvaü appaṇaü
ekkallaü pekkhĕvi vaïri thiu  $  valaeveṃ sara-sandhāṇu kiu

ghattā:

khaṇĕ khaṇĕ aṇavaraẏa-guṇaḍḍhiĕhĩ  $  tikkhĕhĩ rāma-silīmuhĕhĩ
     viṇibhiṇṇu kavaḍasuggīu raṇĕ  $  paccāhāru jema vuhĕhĩ


_______________________________________________________________


START
PAUMACARIU, Kaṇḍa III, Saṃdhi 43, Kaḍavaka 19:


riu ṇivaḍiu sarĕhĩ viẏāriẏaü  $  suggīu vi purĕ païsāriẏaü
jaẏa-maṅgala-tūra-ṇighosu kiu  $  sahũ tāraĕ rajju karantu thiu
ettahĕ vi rāmu parituṭṭha-maṇu  $  ṇiviseṇa parāiu jiṇa-bhavaṇu
kiẏa vandaṇa suha-gaï-gāmiẏahŏ  $  bhāveṃ candappaha-sāmiẏahŏ
"jaẏa tuhũ gaï tuhũ maï tuhũ saraṇu  $  tuhũ māẏa vappu tuhũ vandhu-jaṇu
tuhũ parama-pakkhu paramatti-haru  $  tuhũ savvahũ parahũ parāhiparu
tuhũ daṃsaṇĕ ṇāṇĕ carittĕ thiu  $  tuhũ saẏala-surāsurehĩ ṇamiu
siddhantĕ mantĕ tuhũ vāẏaraṇĕ  $  sajjhāĕ jhāṇĕ tuhũ tava-caraṇĕ

ghattā:

arahantu vuddhu tuhũ hari haru vi  $  tuhũ aṇṇāṇa-tamoha-riu
    tuhũ suhumu ṇirañjaṇu paramapaü  $  tuhũ ravi vambhu saẏa mbhu siu"


----------  [44. caüẏālīsamo saṃdhi]  ----------


maṇu jūraï āsa ṇa pūraï  $  khaṇu vi sahāraṇu ṇaü karaï
so lakkhaṇu rāmāeseṃ  $  gharu suggīvahŏ païsaraï


_______________________________________________________________

START
PAUMACARIU, Kaṇḍa III, Saṃdhi 44, Kaḍavaka 1:


viḍasuggīvĕ samarĕ sara-bhiṇṇaĕ  $  gaĕ sattamaĕ divasĕ volīṇaĕ
vuttu sumitti-puttu valaeveṃ  $  "bhaṇu suggīu gampi viṇu kheveṃ
taṃ diṭṭhantu ṇiruttaü jāẏaü  $  savvahŏ sīẏalu kajju parāẏaü
jaṃ bhuñjāviu rajju sa-tāraü  $  kālahŏ pheḍiu vaïri tuhāraü
taṃ uvaẏāru kiṃ pi jaï jāṇahi  $  kantahĕ taṇiẏa vatta to āṇahi"
gaü somitti visajjiu rāmeṃ  $  saru pañcamaü mukku ṇaṃ kāmeṃ
giri-kikkindha-ṇaẏaru mohantaü  $  kāmiṇi-jaṇa-maṇa-saṃkhohantaü
jiha jiha gharu suggīvahŏ pāvaï  $  tiha tiha jaṇu vihaḍapphaḍu dhāvaï
ṇa gaṇaï kaṇṭhaü kaḍaü galiṇṇaü  $  ṇāĩ kumāreṃ mohaṇu diṇṇaü

ghattā:

kikkindha-ṇarāhiva-keraü  $  diṭṭhu puraü paḍihāru kiha
      thiu mokkha-vārĕ paḍikūlaü  $  jīvahŏ duppariṇāmu jiha


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 2:


"kahĕ paḍihāra gampi suggīvahŏ  $  jo paramesaru jamvū-dīvahŏ
acchaï so vaṇa-vāsĕ bhavantaü  $  appuṇu rajju karahi ṇiccintaü
jaṃ tuha keraü avasaru sāriu  $  caṅgaü paümaṇāu uvaẏāriu
to vari haũ uvaẏāru samārami  $  viḍasuggīu jema tiha mārami"
jaṃ saṃdesaü diṇṇu kumāreṃ  $  gampiṇu kahiẏa vatta paḍihāreṃ
"deva deva jo samarĕ aṇiṭṭhiu  $  acchaï lakkhaṇu vārĕ pariṭṭhiu
āu mahavvalu rāmāeseṃ  $  jamu pacchaṇṇu ṇāĩ ṇara-veseṃ
kiṃ païsaraü kiṃ va maṃ païsaü  $  gampiṇu vatta kāĩ sīsaü"

ghattā:

taṃ vaẏaṇu suṇĕvi suggīvĕṇa  $  muhu paḍihārahŏ joiẏaü
    "kiṃ keṇa vi gāhā-lakkhaṇu  $  vārĕ mahāraĕ ḍhoiẏaü


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 3:


kiṃ lakkhaṇu jaṃ lakkha-visuddhaü  $  kiṃ lakkhaṇu jo geẏa-ṇivaddhaü
kiṃ lakkhaṇu jaṃ pāiẏa-kavvahŏ  $  kiṃ lakkhaṇu vāẏaraṇahŏ savvahŏ
kiṃ lakkhaṇu jaṃ chandĕ ṇidiṭṭhaü  $  kiṃ lakkhaṇu jaṃ bharahĕ gaviṭṭhaü
kiṃ lakkhaṇu ṇara-ṇārī-aṅgahũ  $  kiṃ lakkhaṇu māẏaṅga-turaṅgahũ"
pabhaṇaï puṇu paḍihāru viẏakkhaṇu  $  "eẏahũ majjhĕ ṇa ekku vi lakkhaṇu
so lakkhaṇu jo dasaraha-ṇandaṇu  $  so lakkhaṇu jo para-vala-maddaṇu
so lakkhaṇu jo ṇisiẏara-māraṇu  $  samvu-kumāra-vīra-saṃghāraṇu
so lakkhaṇu jo rāma-sahoẏaru  $  so lakkhaṇu jo sīẏahĕ devaru
so lakkhaṇu jo ṇaravara-kesari  $  so lakkhaṇu jo khara-dūsaṇa-ari
dasaraha-taṇaü sumittihĕ jāẏaü  $  rāmeṃ sahũ vaṇa-vāsahŏ āẏaü

ghattā:

aṇuṇijjaü deva paẏatteṃ  $  jāva ṇa kuppaï ṇiẏa-maṇĕṇa
      maṃ pantheṃ paĩ pesesaï  $  māẏāsuggīvahŏ taṇĕṇa"


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 4:


taṃ ṇisuṇevi vaẏaṇu paḍihārahŏ  $  hiẏavaü bhiṇṇu kaïddhaẏa-sārahŏ
"ĕhu so lakkhaṇu rāma-kaṇiṭṭhaü  $  jāsu āsi haũ saraṇu païṭṭhaü"
sīsu va guru-vaẏaṇĕhĩ ummūḍhaü  $  ṇaravaï viṇaẏa-gaïndārūḍhaü
sa-valu sa-piṇḍavāsu sa-kalattaü  $  calaṇĕhĩ paḍiu visanthula-gattaü
pabhaṇiu kaluṇu kiẏañjali-hatthaü  $  "haũ pāviṭṭhu dhiṭṭhu akiẏatthaü
tārā-ṇaẏaṇa-sarĕhĩ jajjariẏaü  $  tumhāraü ṇāu mi vīsariẏaü
ahŏ paramesara para-uvaẏārā  $  ekka-vāra mahu khamahi bhaḍārā"
jaṃ piẏa-vaẏaṇĕhĩ viṇaü paẏāsiu  $  ṇaravaï lakkhaṇĕṇa āsāsiu
"abhaü vaccha chuḍu sīẏa gavesahi  $  lahu vijjāhara dasa-disi pesahi"

ghattā:

somittihĕ vaẏaṇu suṇeppiṇu  $  suhaḍa-sahāsĕhĩ pariẏariu
      ṇaṃ sāẏaru samaẏahŏ cukkaü  $  kikkindhāhiu ṇīsariu


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 5:


ṇarāhio visālaẏaṃ  $  parāio jiṇālaẏaṃ
thuo tiloẏa-sāmio  $  aṇanta-sokkha-gāmio
"jaẏaṭṭha-kamma-dāraṇā  $  aṇaṅga-saṅga-vāraṇā
pasiddha-siddha-sāsaṇā  $  tamoha-moha-ṇāsaṇā
kasāẏa-māẏa-vajjiẏā  $  tiloẏa-loẏa-pujjiẏā
maẏaṭṭha-duṭṭha-maddaṇā  $  tisalla-velli-chindaṇā"
thuo ema ṇāho  $  vihūī-saṇāho
mahādeva-devo  $  ṇa tuṅgo ṇa cheo
ṇa cheo ṇa mūlaṃ  $  ṇa cāvaṃ ṇa sūlaṃ
ṇa kaṅkāla-mālā  $  ṇa diṭṭhi karālā
ṇa gaürī ṇa gaṅgā  $  ṇa cando ṇa ṇāgā
ṇa putto ṇa kantā  $  ṇa ḍāho ṇa cintā
ṇa kāmo ṇa koho  $  ṇa loho ṇa moho
ṇa māṇaṃ ṇa māẏā  $  ṇa sāmaṇṇa-chāẏā

ghattā:

paṇaveppiṇu jiṇavara-sāmiu  $  suha-gaï-gāmiu païjārūḍhu ṇarāhivaï
      "jaï sīẏahĕ vatta ṇa-ẏāṇami  $  tumha parāṇami to vala mahu saṇṇāsa-gaï"


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 6:


eva bhaṇevi aṇiṭṭhiẏa-vāhaṇu  $  kokkāviu vijjāhara-sāhaṇu
"jāhũ gavesā jahĩ āsaṅghahŏ  $  jala-duggaĩ thala-duggaĩ laṅghahŏ
païsĕvi dīveṃ dīu gavesahŏ"  $  gaẏa aṅgaṅgaẏa uttara-desahŏ
gavaẏa-gavakkha ve vi puvvaddheṃ  $  ṇala-kundenda-ṇīla pacchaddheṃ
dāhiṇeṇa suggīu sa-sāhaṇu  $  aṇṇu vi jamvavantu harisiẏa-maṇu
caliẏa vimāṇārūḍha mahāiẏa  $  ṇiviseṃ kamvū-dīu parāiẏa
tāva tetthu vijjāhara-keraü  $  kampaï calaï valaï vivareraü
dīhara-daṇḍu pavaṇa-paḍipelliu  $  ṇaṃ jasa-puñju mahaṇṇave melliu

ghattā:

so rāeṃ dhaü dhuvvantaü  $  dīsaï ṇaẏaṇa-suhāvaṇaü
    "lahu ehu ehu" hakkāraï  $  ṇāĩ hatthu sīẏahĕ taṇaü


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 7:


teṇa vi diṭṭhu cindhu suggīvahŏ  $  uppari entaü kamvū-dīvahŏ
cintaï raẏaṇakesi "laï vujjhiu  $  jeṇa samāṇu āsi haũ jujjhiu
so taïlokka-cakka-saṃtāvaṇu  $  mañchuḍu āu paḍīvaü rāvaṇu
kahĩ ṇāsami kahŏ saraṇu paḍhukkami  $  eẏahŏ haũ jīvantu ṇa cukkami"
dukkhu dukkhu sāhāriu ṇiẏa-maṇu  $  "jaï saẏam eva parāiu rāvaṇu
to kiṃ tāsu mahaddhaĕ vāṇaru  $  ṇaṃ ṇaṃ dīsaï kikkindhesaru"
tahĩ avasarĕ suggīu parāiu  $  ṇāĩ purandaru saggahŏ āiu
"bho bho raẏaṇakesi kiṃ bhullaü  $  acchahi kāĩ etthu ekkallaü"

ghattā:

suggīvahŏ vaẏaṇu suṇeppiṇu  $  hiẏavaĕ harisu ṇa māiẏaü
    ṇava-pāusĕ salileṃ sittaü  $  viñjhu jema appāiẏaü


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 8:


ṇiẏa kaha kahahũ laggu vijjāharu  $  atula-mallu bhāmaṇḍala-kiṅkaru
"sāmihĕ jāmi jāma olaggaĕ  $  diṭṭhu vimāṇu tāma gaẏaṇaggaĕ
tahĩ kandanti sīẏa āẏaṇṇĕvi  $  dhāiu rāvaṇu tiṇa-samu maṇṇĕvi
haü vacchatthalĕ asivara-ghāeṃ  $  giri va paloṭṭiu vajja-ṇihāeṃ
dukkhu dukkhu ceẏaṇaü laheppiṇu  $  pāḍiu vijjā-cheu kareppiṇu
jiha jaccandhu disāu vibhullaü  $  acchami teṇa etthu ekkallaü"
ṇisuṇĕvi sīẏā-haraṇu mahāguṇu  $  ubhaẏa-karĕhĩ avagūḍhu puṇuppuṇu
aṇṇu vi tuṭṭhaeṇa maṇa-bhāviṇi  $  diṇṇa vijja tahŏ ṇahaẏala-gāmiṇi

ghattā:

ṇiu raẏaṇakesi suggīvĕṇa  $  jahĩ acchaï valu dummaṇaü
    jasu maṇḍaĕ ṇāĩ hareppiṇu  $  āṇiu dahavaẏaṇahŏ taṇaü


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 9:


vijjāhara-kula-bhavaṇa-paīveṃ  $  rāmahŏ vaddhāviu suggīveṃ
"deva deva taru dukkha-mahāṇaï  $  sīẏahĕ taṇiẏa vatta ĕhu jāṇaï"
taṃ ṇisuṇevi vaẏaṇu valahaddeṃ  $  hasiu sa-vibbhamu kahakaha-saddeṃ
"bho bho vaccha vaccha de sāiu  $  jīviu ṇavara ajju āsāiu"
eva bhaṇevi teṇa savvaṅgiu  $  ṇeha-mahābhareṇa āliṅgiu
"kahĕ kahĕ keṇa kanta uddāliẏa  $  kiṃ mua kiṃ jīvanti ṇihāliẏa"
taṃ ṇisuṇevi caviu vijjāharu  $  ṇāĩ jiṇindahŏ aggaĕ gaṇaharu
"deva deva kaluṇaĩ kandantī  $  hā lakkhaṇa hā rāma bhaṇantī

ghattā:

ṇāgindi va garuḍa-vihaṅgamĕṇa  $  sāraṅgi va pañcāṇaṇĕṇa
    mahu vijjā-cheu kareppiṇu  $  ṇiẏa vaïdehi dasāṇaṇĕṇa


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 10:


tahĩ tehaĕ vi kālĕ bhaẏa-bhīẏahĕ  $  keṇa vi sīlu ṇa khaṇḍiu sīẏahĕ
para-purisĕhĩ ṇaü cittu laïjjaï  $  vālĕhĩ jiha vāẏaraṇu ṇa bhijjaï"
taṃ ṇisuṇĕvi vijjāhara-vuttaü  $  kaṇṭhaü diṇṇu kaḍaü kaḍisuttaü
tahĩ avasarĕ je gaẏā gavesā  $  āẏa paḍīvā te vi asesā
pucchiẏa rāhaveṇa "vara-vīrahŏ  $  jamvava aṅgaṅgaẏa soṇḍīrahŏ
ahŏ ṇala-ṇīlahŏ gavaẏa-gavakkhahŏ  $  sā kiṃ dūrĕ laṅkā mahu akkhahŏ"
jamvaü kahahŏ laggu halaheihĕ  $  "rakkhasa-dīvahŏ sāẏara-veihĕ
joẏaṇa-saẏaĩ satta vihĩ antaru  $  tahi mi samuddu raüddu bhaẏaṅkaru
laṅkā-dīu vi teṇa pamāṇeṃ  $  kahiu jiṇindeṃ kevala-ṇāṇeṃ
tahĩ tikūḍu ṇāmeṇa mahīharu  $  joẏaṇāĩ pañcāsa sa-vittharu
ṇava tuṅgattaṇeṇa tahŏ uppari  $  thiẏa joẏaṇa vattīsa laṅkāuri

ghattā:

ekku vi ṇarindu ṇīsaṅkaü  $  aṇṇu samuddeṃ pariẏariu
      ekku vi kesari duppekkhaü  $  aṇṇu paḍīvaü pakkhariu


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 11:


jasu taïlokka-cakku āsaṅkaï  $  teṇa samāṇu bhiḍĕvi ko sakkaï
rāhava eṇa kāĩ ālāveṃ  $  kāĩ va sīẏahĕ taṇĕṇa palāveṃ
piṇḍatthaṇiu laḍaha-lāẏaṇṇaü  $  laï mahu taṇiẏaü teraha kaṇṇaü
guṇavaï hiẏaẏavamma hiẏaẏāvali  $  suravaï paümāvaï raẏaṇāvali
candakanta sirikantāṇuddhari  $  cārulacchi maṇavāhiṇi sundari
sahũ jiṇavaïĕ rūva-saṃpaṇṇaü  $  pariṇi bhaḍārā eẏaü kaṇṇaü"
taṃ ṇisuṇĕvi valaeveṃ vuccaï  $  "āẏahũ majjhĕ ṇa ekka vi ruccaï
jaï vi rambha aha hoi tilottima  $  sīẏahĕ pāsiu aṇṇa ṇa uttima"

ghattā:

valaevahŏ vaẏaṇu suṇeppiṇu  $  kikkindhāhiveṇa hasiu
    "kiu rattahŏ taṇaü kahāṇaü  $  bhoẏaṇu muĕvi chāṇu asiu


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 12:


khaṇĕ khaṇĕ vollahi ṇāĩ aẏāṇaü  $  kiṃ paĩ ṇa suẏaü loẏāhāṇaü
jaï vi kiṃ pi accharaĕ ṇa kijjaï  $  tā kiṃ māṇusa-metteṃ dijjaï
pūsamāṇu jaï sīẏahĕ pāsiu  $  to karĕ vaẏaṇu mahāraü bhāsiu
varisĕ varisĕ tihuvaṇa-saṃtāvaṇu  $  jaï vi ṇei ekkekkī rāvaṇu
to vi janti taü teraha varisaĩ  $  jāĩ surinda-bhoga-aṇusarisaĩ
upparantĕ puṇu kāi mi hosaï"  $  taṃ ṇisuṇevi vaẏaṇu valu ghosaï
"maï mārevaü vaïri sa-hattheṃ  $  lāevaü khara-dūsaṇa-pantheṃ
tiẏa-parihavu savvaha mi garūvaü  $  ṇaṃ to paï mi saĩ ji aṇuhūaü

ghattā:

jo maïliu vihi-pariṇāmĕṇa  $  aẏasa-kalaṅka-paṅka-malĕhĩ
    so jasa-paḍu pakkhālevaü  $  dahamuha-sīsa-silāẏalĕhĩ"


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 13:


taṃ ṇisuṇevi vuttu suggīveṃ  $  "viggahu kavaṇu samaü dahagīveṃ
ekku kuraṅgu ekku aïrāvaü  $  pāhaṇu ekku ekku kula-pāvaü
ekku samuddu ekku kamalāẏaru  $  ekku bhuaṅgamu ekku khagesaru
ekku maṇusu ekku vi vijjāharu  $  tahŏ tumhahũ vaḍḍāraü antaru
jagĕ jasa-paḍahu jeṇa apphāliu  $  giri kaïlāsu karĕhĩ saṃcāliu
jeṇa mahāhavĕ bhaggu purandaru  $  jamu vaïsavaṇu varuṇu vaïsāṇaru
jeṇa samīraṇo vi jiu khatteṃ  $  kavaṇu gahaṇu tahŏ māṇusa-metteṃ"
hari vaẏaṇeṇa teṇa āruṭṭhaü  $  ṇāĩ saṇiccharu citteṃ duṭṭhaü

ghattā:

"aṅgaṅgaẏa-ṇala-suggīvahŏ  $  vāhu-sahejjā hohu chuḍu
     haũ lakkhaṇu ekku pahuccami  $  jo dahagīvahŏ jīva-khuḍu"


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 14:


taṃ vaẏaṇu suṇĕvi vaẏaṇuṇṇaĕṇa  $  suggīu vuttu jamvuṇṇaĕṇa
"ĕhu hoi ṇa kŏ vi sāvaṇṇu ṇaru  $  saccaü paḍivakkha-viṇāsaẏaru
jaṃ cavaï savvu taṃ ṇivvahaï  $  ko asivaru sūrahāsu lahaï
jo jīviu samvukkahŏ haraï  $  jo khara-dūsaṇa-kulakhaü karaï
so raṇĕ paharantu keṇa dhariu  $  khaẏa-kālu dasāsahŏ avaẏariu
paramāgamu ṇīsandehu thiu  $  kevalihĩ āsi āesu kiu
āliṅgĕvi vāhahĩ jiha mahila  $  jo saṃcālesaï koḍi-sila
so hosaï mallu dasāṇaṇahŏ  $  sāmiu vijjāhara-sāhaṇahŏ

ghattā:

jamvavahŏ vaẏaṇu ṇisuṇeppiṇu  $  dhuṇiu kumāreṃ bhua-jualu
    "kiṃ ekkeṃ pāhaṇa-khaṇḍĕṇa  $  dharami sa-sāẏaru dharaṇi-ẏalu"


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 15:


taṃ ṇisuṇevi vaẏaṇu parituṭṭheṃ  $  vuttu jaṇaddaṇu vāli-kaṇiṭṭheṃ
"jaṃ jaṃ cavahi deva taṃ saccaü  $  aṇṇu vi eu karahi jaï paccaü
to haũ bhiccu homi hiẏaïcchiu  $  sūrahŏ divasu va vela paḍicchiu
taṃ ṇisuṇevi samara-dussīlĕhĩ  $  ṇaravaï vujjhāviu ṇala-ṇīlĕhĩ
"jeṇa sarĕhĩ khara-dūsaṇa ghāiẏa  $  pattiẏa koḍi-sila vi uccāiẏa"
ema cavevi caliẏa vijjāhara  $  ṇava-kaṅkālĕ ṇāĩ ṇava jalahara
lakkhaṇa-rāma caḍāviẏa jāṇĕhĩ  $  ghaṇṭā-jhuṇi-jhaṅkāra-pahāṇĕhĩ
koḍi-silā-uddesu parāiẏa  $  siddhĕhĩ siddhi jema ṇijjhāiẏa

ghattā:

jā saẏala-kāla hiṇḍantahũ  $  hua vaṇa-vāsĕ parammuhiẏa
   sā evahĩ lakkhaṇa-rāmahũ  $  ṇaṃ thiẏa siẏa savaḍammuhiẏa


_______________________________________________________________


START
PAUMACARIU, Kaṇḍa III, Saṃdhi 44, Kaḍavaka 16:


loẏaggahŏ siva-sāsaẏa-sokkhahŏ  $  jahĩ muṇivarahũ koḍi gaẏa mokkhahŏ
sā koḍi-sila tehĩ pariañciẏa  $  gandha-dhūva-vali-pupphĕhĩ añciẏa
diṇṇa sa-saṅkha paḍaha kiu kalaẏalu  $  ghosiu caü-paẏāru jiṇa-maṅgalu
"jasu dunduhi asou bhāmaṇḍalu  $  so arahantu deu taü maṅgalu
je gaẏa tihuẏaṇaggu taṃ ṇikkalu  $  te siddhavara dentu taü maṅgalu
jehĩ aṇaṅgu bhaggu jiu kali-malu  $  te vara-sāhu dentu taü maṅgalu
jo chajjīva-ṇikāẏahã vacchalu  $  so daẏa-dhammu deu taü maṅgalu"
ema su-maṅgalu  uccāreppiṇu  $  siddhavarahũ ṇavakāru kareppiṇu
jaẏa-jaẏa-saddeṃ sila saṃcāliẏa  $  rāvaṇa-riddhi ṇāĩ uddāliẏa
mukka paḍīvī karaẏala-tāḍiẏa  $  dahamuha-hiẏaẏa-gaṇṭhi ṇaṃ phāḍiẏa

ghattā:

parituṭṭheṃ suravara-loĕṇa  $  jaẏa-siri-ṇaẏaṇa-kaḍakkhaṇahŏ
      pammukku sa ïṃ bhu va-daṇḍĕhĩ  $  kusuma-vāsu sirĕ lakkhaṇahŏ


----------  [45. pañcacālīsamo sandhi]  ----------


koḍi-silaĕ saṃcāliẏaĕ dahamuha-jīviu saṃcāli(ẏa)ü
ṇahĕ devĕhĩ mahiẏalĕ ṇarĕhĩ āṇanda-tūru apphāli(ẏa)ü


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 1:

raha-vimāṇa-māẏaṅga-turaṅgama-vāhaṇe  $  vijaü ghuṭṭhu suggīvahŏ keraĕ sāhaṇe

etthantarĕ sirĕ lāiẏa karehĩ  $  jokkāriu valu vijjāharehĩ
jagĕ jiṇavara-bhavaṇaïm jāĩ jāĩ  $  pariañcĕvi añcĕvi tāĩ tāĩ
pallaṭṭu paḍīvaü suhaḍa-paẏaru  $  ṇiviseṇa pattu kikkindha-ṇaẏaru
ettiẏaĩ kiẏaĩ sāhasaĩ jaï vi  $  suggīvahŏ maṇĕ saṃdehu to vi
"ahŏ jamvava cariu mahantu kāsu  $  kiṃ dahavaẏaṇahŏ kiṃ lakkhaṇāsu
kaïlāsu tuliu ekkeṃ pacaṇḍu  $  aṇṇekkeṃ puṇu pāhāṇa-khaṇḍu
vaḍḍāraü sāhasu vihi mi kavaṇu  $  kiṃ suhagaï kiṃ saṃsāra-gamaṇu"
jamvavĕṇa vuttu "mā maṇĕṇa mujjhu  $  kiṃ ajja vi pahu sandehu tujjhu

ghattā:

vaḍḍāraü vaḍḍantarĕṇa  $  paramāgamu savvahŏ pāsiu
       jamma-sae vi ṇarāhivaï  $  kiṃ cukkaï muṇivara-bhāsiu"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 2:

taṃ ṇisuṇĕvi suggīvahŏ harisiẏa-gattaho  $  phiṭṭa bhanti jiṇā-vaẏaṇĕhĩ jiha micchattaho

āgama-valeṇa uvaladdhaeṇa  $  avaloiu seṇṇu kaïddhaeṇa
"kiṃ ko vi atthi ettiẏahã majjhĕ  $  jo khandhu samoḍḍaï garua-vojjhe
jo ujjālaï mahu taṇaü vaẏaṇu  $  jo darisaï valahŏ kalatta-raẏaṇu
jo tāraï dukkha-mahāṇaīhĕ  $  jo jāi gavesaü jāṇaīhĕ"
taṃ ṇisuṇĕvi jamvaü caviu eva  $  "haṇuvantu muĕvi ko jāi deva
ṇaü jāṇahũ kiṃ āruṭṭho so vi  $  jaṃ ṇihaü samvu kharu dūsaṇo vi
taṃ rosu dharĕvi majjhāra-taṇua  $  rāvaṇahŏ milesaï ṇavara haṇua
jaṃ jāṇahŏ cintahŏ taṃ paesu  $  teṃ milieṃ miliẏaü jagu asesu

ghattā:

vihi mi rāma-rāmaṇa-valahũ  $  ekku vi vaḍḍhimaü ṇa dīsaï
      sahũ jaẏa-lacchiĕ vijaü tahĩ  $  para jahĩ haṇuvantu milesaï"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 3:

taṃ ṇisuṇĕvi kikkindha-ṇarāhiu rañjio  $  lacchibhutti haṇuvantahŏ pāsu visajjio

"paĩ muĕvi aṇṇu ko vuddhivantu  $  jiha milaï tema kari kiṃ pi mantu
guṇa-vaẏaṇĕhĩ gampiṇu pavaṇa-puttu  $  bhaṇu "etthu kālĕ rūsĕvi ṇa juttu
khara-dūsaṇa-samvu pasāhiẏatta  $  appaṇu duccariĕhĩ maraṇu patta
ṇaü rāmahŏ ṇaü lakkhaṇahŏ dosu  $  jiha tahŏ tiha savvahŏ hoi rosu"
bhaṇu "ettieṇa kāleṇa kāĩ  $  candaṇahihĕ cariẏaĩ ṇa vi suẏāĩ
lakkhaṇa-mukkaĕ virahāurāĕ  $  khara-dūsaṇa mārāviẏa khalāĕ""
taṃ vaẏaṇu suṇĕvi āṇandu hūu  $  ārūḍhu vimāṇĕ turantu dūu
saṃcalliu pulaẏa-visaṭṭa-gattu  $  ṇivisaddheṃ lacchīṇaẏaru pattu

ghattā:

paṭṭaṇu pavaṇa-suahŏ taṇaü  $  thiu haṇuruha-dīvĕ ravaṇṇaü
      mahiẏalĕ keṇa vi kāraṇĕṇa  $  ṇa sagga-khaṇḍu avaïṇṇaü

_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 4:

lacchibhutti taṃ lacchīṇaẏaru paīsaī  $  vavaharantu jaṃ sundaru taṃ taṃ dīsaī

deulavāḍaü paṇṇu pahillaü  $  phopphalu aṇṇu mūlu ceullaü
jāihullu karahāḍaü cuṇṇaü  $  cittaüḍaü kañcuaü ravaṇṇaü
rāmaüraü gulu saru païṭhāṇaü  $  aïvaḍḍaü bhujaṅgu vahu-jāṇaü
addha-vesu piu avvua-keraü  $  jovvaṇu kaṇṇāḍaü saviẏāraü
celaü harikelaü sacchāẏaü  $  vaḍḍāẏaraü loṇu vikkhāẏaü
vaïrāẏaraü vajju maṇi siṅghalu  $  ṇevālaü katthūriẏa-parimalu
mottiẏa-hāra-ṇiẏaru sañjāṇaü  $  kharu vajjaraü turaü kekkāṇaü
vara kāviṭṭhi suṭṭhu paüṇārī  $  vāṇi suhāsiṇi ṇanduravārī
kañcī-keraü ṇaẏaru visiṭṭhaü  $  cīṇaü ṇettu viẏaḍḍhĕhĩ diṭṭhaü
aṇṇu inda-vāẏaraṇu guṇijjaï  $  bhūvāvallaü geu jhuṇijjaï
ema ṇaẏaru gaü ṇivvaṇṇantaü  $  rāulu pavaṇa-suahŏ saṃpattaü

ghattā:

so paḍihāriĕ ṇammaẏaĕ  $  suggīva-dūu ṇa ṇivāriu
      ṇāĩ mahaṇṇavĕ ṇammaẏaĕ  $  ṇiẏa-jalapavāhu païsāriu


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 5:

diṭṭhu teṇa dūrahŏ vi samīraṇa-ṇandaṇo  $  sisira-kālĕ divasaẏaru va ṇaẏaṇāṇandaṇo

sirisaïlu ṇareṇa ṇihāliẏaü  $  ṇaṃ kari kariṇihĩ parimāliẏaü
ekkettahĕ ekka ṇiviṭṭha tiẏa  $  vara-vīṇa-vihatthī pāṇa-piẏa
ṇāmeṇaṇaṅgakusuma subhua  $  sasa samvukumārahŏ kharahŏ sua
aṇṇekkettahĕ aṇṇekka tiẏa  $  vara-kamala-vihatthī ṇāĩ siẏa
sā paṅkaẏarāẏa abhaṅgaẏahŏ  $  suggīvahŏ sua sasa aṅgaẏahŏ
vihĩ pāsĕhĩ ve vi varaṅgaṇaü  $  kuvalaẏa-dala-dīhara-loẏaṇaü
rehaï sundaru majjhatthu kiha  $  vihĩ sañjhahĩ parimiu divasu jiha
etthantarĕ guñjhu ṇa rakkhiẏaü  $  haṇuvantahŏ dūeṃ akkhiẏaü

ghattā:

"khemu kusalu kallāṇu jaü  $  suggīvaṅgaṅgaẏa-vīrahũ
       akusalu maraṇu viṇāsu khaü  $  khara-dūsaṇa-samvukumārahũ"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 6:

kahiu savvu taṃ lakkhaṇa-rāma-kahāṇaüṃ  $  daṇḍaẏāi muṇi-koḍi-silā-avasāṇaüṃ

taṃ suṇĕvi aṇaṅgakusuma ḍariẏa  $  paṅkaẏarāẏāṇurāẏa-bhariẏa
ekkahĕ ṇaṃ vajjāsaṇi paḍiẏa  $  aṇṇekkahĕ romāvali caḍiẏa
ekkahĕ maṇĕ ṇāĩ palevaṇaü  $  aṇṇekkahĕ puṇu vaddhāvaṇaü
ekkahĕ sarīru ṇicceẏaṇaü  $  aṇṇekkahĕ vavagaẏa-veẏaṇaü
ekkahĕ hiẏavaü palu palu lhasiu  $  aṇṇekkahĕ palu palu osasiu
ekkahĕ ohulliu muha-kamalu  $  aṇṇekkahĕ viẏasiu ahara-dalu
ekkahĕ jala-bhariẏaĩ loẏaṇaĩ  $  aṇṇekkahĕ rahasa-paloẏaṇaĩ
ekkahĕ saru vara-geẏahŏ taṇaü  $  aṇṇekkahĕ kaluṇu ruvāvaṇaü
ekkahĕ thiu rāulu vimaṇa-maṇu  $  aṇṇekkahĕ vaḍḍhaï ṇāĩ chaṇu

ghattā:

addhaü aṃsu-jalolliẏaü  $  addhaü sarahasu romañciẏaü
      rāula pavaṇa-suẏahŏ taṇaü  $  ṇaṃ harisa-visāẏa-paṇacciẏaü


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 7:

kharahŏ dhīẏa mucchaṅgaẏa puṇu vi paḍīviẏā  $  candaṇeṇa pavvāliẏa paccujjīviẏā

uṭṭhiẏa rovanti aṇaṅgakusuma  $  ṇaṃ candaṇa-laẏa ubbhiṇṇa-kusuma
"hā tāẏa keṇa viṇivāio 'si  $  vijjāharu hontaü ghāio 'si
sūrāṇa sūra jasa-ṇikkalaṅka  $  vijjāhara-kula-ṇahaẏala-maẏaṅka
hā bhāi sahoẏara dehi vāẏa  $  vilavanti kāsu paĩ mukka māẏa"
taṃ ṇisuṇĕvi kusalĕhĩ paṇḍiehĩ  $  saddattha-sattha-paricaḍḍiehĩ
"kiṃ ṇa suu jiṇāgamu jagĕ pagāsu  $  jāẏahŏ jīvahŏ savvahŏ viṇāsu
jala-vindu jema ghaṅghalĕ paḍantu  $  jaṃ dīsaï taṃ sāhasu mahantu
sāhāru ṇa vandhaï ei jāi  $  arahaṭṭa-jantĕ ṇava ghaḍiẏa ṇāĩ

ghattā:

rovahi kāĩ akaraṇĕṇa  $  dhīravahi māĕ appāṇaü
      amhahã tumhahũ avarahu mi  $  kaddivasu vi avasa-paẏāṇaü"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 8:

kharahŏ dhīẏa paridhīraviẏā parivārĕṇaṃ  $  maẏa-jalaṃ ca devāviẏa loẏācārĕṇaṃ

iherisammi velae  $  pariṭṭhie vamālae
samuṭṭhio 'rimaddaṇo  $  samīraṇassa ṇandaṇo
palamva-vāhu-pañjaro  $  ṇiraṅkuso vva kuñjaro
mahīharassa upparī  $  viruddhaü vva kesarī
phuranta-ratta-loẏaṇo  $  saṇi vva sāvaloẏaṇo
duvāraso vva bhakkharo  $  jamo vva diṭṭhi-ṇiṭṭhuro
vihi vva kiñciduṭṭhio  $  sasi vva aṭṭhamo ṭhio
vihapphaï vva jammaṇĕ  $  ahi vva kūra-kammaṇĕ

ghattā:

"maĩ haṇuvanteṃ kuddhaĕṇa  $  kahĩ jīviu lakkhaṇa-rāmahũ
      divasĕ caütthaĕ paṭṭhavami  $  pantheṃ khara-dūsaṇa-māmahũ


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 9:

lacchibhutti pabhaṇiu suhi-sumahura-vāẏae  $  "eu savvu kiu samvukumārahŏ māẏae

deva gaẏaṇa-goẏarīĕ  $  kāmakusuma-māẏarīĕ
uvavaṇaṃ paḍhukkiẏāĕ  $  sua-vioẏa-mukkiẏāĕ
rāvaṇassa lahu-sasāĕ  $  kāma-sara-paravvasāĕ
lakkhaṇammi gaẏa-maṇāĕ  $  divva-rūva-dāvaṇāĕ
paraharaṃ samalliẏāĕ  $  supurisehĩ ghalliẏāĕ
viraha-dāha-bhimbhalāĕ  $  thaṇa viẏāriẏā khalāĕ
kharo sa-dūsaṇo vi jetthu  $  gaẏa ruanti ḍhukka tetthu
te vi takkhaṇammi kuiẏa  $  canda-bhakkhara vva uiẏa
bhiḍiẏa rāma-lakkhaṇāhã  $  jiha kuraṅga vāraṇāhã
viṇhuṇā sarehĩ bhiṇṇa  $  paḍiẏa pāẏava vva chiṇṇa
ettahĕ vi raṇĕ thireṇa  $  ṇīẏa sīẏa dasasireṇa
hari valā vi ve vi tāsu  $  gaẏa puraṃ virāhiẏāsu
etthu avasarammi rāu  $  miliu aṅgaẏassa tāu
viḍa-bhaḍo vi rāhaveṇa  $  viṇihao alāhaveṇa

ghattā:

taṃ kiu koḍi-siluddharaṇu  $  kevalihĩ āsi jaṃ bhāsiu
      amhahũ jaü rāvaṇahŏ khaü  $  phuḍu lakkhaṇa-rāmahũ pāsiu"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 10:

kahiu savvu jaṃ candaṇahihĕ guṇa-kittaṇu  $  aṇila-puttu lajjāviu thiu heṭṭhāṇaṇu

jaṃ pisuṇiu koḍi-siluddharaṇu  $  aṇṇu vi viṣasuggīvahŏ maraṇu
taṃ pavaṇa-puttu romañciẏaü  $  ṇaḍu jiha rasa-bhāva-paṇacciẏaü
kulu ṇāmu pasaṃsiu lakkhaṇahŏ  $  sura-sundari-ṇaẏaṇa-kaḍakkhaṇahŏ
"saccaü ṇārāẏaṇu aṭṭhamaü  $  dahavaẏaṇahŏ candu va aṭṭhamaü
māẏāsuggīu jeṇa vahiu  $  halaharu aṭṭhamaü so vi kahiu"
maṇu jāṇĕvi haṇuvantahŏ taṇaü  $  dūahŏ hiẏavaĕ vaddhāvaṇaü
siru ṇavĕvi ṇirāriu piu cavaï  $  "suggīu deva paĩ sambharaï
acchaï guṇa-salila-tisāiẏaü  $  teṃ haũ hakkāraü āiẏaü

ghattā:

paĩ virahiu chullucchulaü  $  puṇṇālihĕ cittu va ūṇaü
      ṇa vi sohaï suggīva-valu  $  jiha jovvaṇu dhamma-vihūṇaü"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 11:

eha volla ṇisuṇevi samīraṇa-ṇandaṇu  $  sa-gaü sa-dhaü sa-turaṅgamu sa-bhaḍu sa-sandaṇu

sa-vimāṇu sa-sāhaṇu pavaṇa-suu  $  saṃcalliu pulaẏa-visaṭṭa-bhuu
saṃcallĕ haṇuĕ saṃcallu valu  $  ṇaṃ pāusĕ meha-jālu sa-jalu
ṇaṃ risaha-jiṇinda-samosaraṇu  $  ṇaṃ ṇāṇa-samaĕ devāgamaṇu
ṇaṃ tārā-maṇḍalu uggamiu  $  ṇaṃ ṇahĕ māẏāmaü ṇimmaviu
āṇanda-ghosu haṇuvahŏ taṇaü  $  ṇisuṇevi tūru koḍḍāvaṇaü
pamaẏaddhaẏa-sāhaṇĕ jāẏa dihi  $  ghaṇĕ gajjiĕ ṇaṃ parituṭṭha sihi
ṇaravaï suggīu karevi dhurĕ  $  kiẏa haṭṭa-soha kikkindha-purĕ
kañcaṇa-toraṇaĩ ṇivaddhāĩ  $  gharĕ gharĕ mihuṇaĩ samaladdhāĩ
gharĕ gharĕ parihiẏaĩ ravaṇṇāĩ  $  lāḍaï paḍipāṇiẏa-vaṇṇāĩ
lahu gahiẏa-pasāhaṇa saẏala ṇara  $  ṇiggaẏa savaḍammuha aggha-kara

ghattā:

jamvava-ṇala-ṇīlaṅgaṅgaĕhĩ  $  haṇuvantu entu jaẏakāriu
      ṇāṇa-carittĕhĩ daṃsaṇĕhĩ  $  ṇaṃ siddhu mokkhĕ païsāriu


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 12:

païsarantu purĕ pekkhaï ṇimmala-tāraĩ  $  gharĕ gharĕ ji maṇi-kañcaṇa-toraṇa-vāraĩ

candaṇa-caccarāĩ sirikhaṇḍaĩ  $  pekkhaï purĕ ṇāṇāviha-bhaṇḍaĩ
kuṅkuma-katthūriẏa-kappūraĩ  $  agaru-gandha-silhaẏa-sindūraĩ
katthaï kallūriẏahũ kaṇikkaü  $  ṇaṃ siñjhanti tiẏaü piẏa-mukkaü
aï-vaṇṇujjalāu ṇaü miṭṭhaü  $  ṇaṃ vara-vesaü vāhira-miṭṭhaü
katthaï puṇu tamvoliẏa-santhaü  $  ṇaṃ muṇivara-maīu majjhatthaü
ahavaï sura-mahilaü vahulatthaü  $  jaṇa-muham ujjālevi samatthaü
katthaï paḍiẏaĩ pāsā-jūaĩ  $  ṇaṭṭaharaĩ pekkhaṇaĩ va hūaĩ
muṇivara iva jiṇa-ṇāmu laẏantaĩ  $  vandiṇa iva su-dāẏa maggantaĩ
katthaï vara-mālāhara-santhaü  $  ṇaṃ vāẏaraṇa-kahaü suttatthaü
katthaï lavaṇaĩ ṇimmala-tāraĩ  $  khala-dujjaṇa-vaẏaṇaĩ va su-khāraĩ
katthaï tuppaĩ tella-vimīsaĩ  $  ṇāĩ kumittattaṇaĩ asarisaĩ
katthaï ummavanti ṇara māṇaĩ  $  ṇaṃ jama-dūā āu-pamāṇaĩ
katthaï kāmiṇīu maẏa-mattaü  $  ṇaṃ riha-vahulaü adhiẏa-kaḍattaü
ema asesu ṇaẏaru vaṇṇantaü  $  mottiẏa-raṅgāvali cūrantaü
līlaĕ païṭhu samīraṇa-ṇandaṇu  $  jahĩ halaharu suggīu jaṇaddaṇu

ghattā:

rāmahŏ harihĕ kaïddhaẏahŏ  $  haṇuvantu kaẏañjali-hatthaü
      kālahŏ jamahŏ saṇiccharahŏ  $  ṇaṃ miliu kaẏantu caütthaü


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 13:

rāhaveṇa vaïsāriu ṇiẏa-addhāsaṇe  $  muṇivaro vva thiu ṇiccalu jiṇavara-sāsaṇe

ekkahĩ ṇiviṭṭha haṇuvanta-rāma  $  maṇa-mohaṇa ṇāĩ vasanta-kāma
jamvava-suggīva sahanti te vi  $  ṇaṃ inda-paḍinda vaïṭṭha ve vi
somitti-virāhiẏa parama mitta  $  ṇami-viṇami ṇāĩ thira-thora-citta
aṅgaṅgaẏa suhaḍa sahanti ve vi  $  ṇaṃ canda-sūra thiẏa avaẏarevi
ṇala-ṇīla-ṇarinda ṇiviṭṭha kema  $  ekkāsaṇĕ jama-vaïsavaṇa jema
gaẏa-gavaẏa-gavakkha vi raṇa-samattha  $  ṇaṃ vara-pañcāṇaṇa girivarattha
avara vi ekekka pacaṇḍa vīra  $  thiẏa pāsĕhĩ pavara-sarīra dhīra
etthantarĕ jaẏa-siri-kulahareṇa  $  haṇuvantu pasaṃsiu halahareṇa

ghattā:

"ajju maṇoraha ajju dihi  $  mahu sāhaṇu ajju pacaṇḍaü
      cintā-sāẏarĕ paḍiẏaĕṇa  $  jaṃ mārui laddhu taraṇḍaü


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 14:

pavaṇa-puttĕ miliĕ miliẏaü taïlokku vi  $  riuhĕ seṇṇĕ eẏahŏ dhura dharaï ṇa ekku vi"

taṃ ṇisuṇĕvi jaẏakāru karanteṃ  $  jāṇaï-kantu vuttu haṇuvanteṃ
"deva deva vahu-raẏaṇa vasundhari  $  atthi etthu kesarihi mi kesari
jahĩ jamvava-ṇala-ṇīlaṅgaṅgaẏa  $  ṇaṃ mukkaṅkusa matta mahāgaẏa
jahĩ suggīva-kumāra-virāhiẏa  $  atula-malla jaẏa-lacchi-pasāhiẏa
gavaẏa-gavakkha-samuṇṇaẏa-māṇā  $  aṇṇa vi suhaḍekkekka-pahāṇā
tahĩ haũ kavaṇu gahaṇu kira kehaü  $  sīhahũ majjhĕ kuraṅgamu jehaü
to vi tuhāraü avasaru sārami  $  de āesu deva ko mārami
māṇu maraṭṭu kāsu raṇĕ bhajjaü  $  jagĕ jasa-paḍahu tuhāraü vajjaü"

ghattā:

taṃ ṇisuṇĕvi parituṭṭhaĕṇa  $  jamvavĕṇa diṇṇu sandesaü
      "pūrĕ maṇoraha rāhavahŏ  $  vaïdehihĕ jāhi gavesaü"


_______________________________________________________________


START
PAUMACARIU, Kaṇḍa III, Saṃdhi 45, Kaḍavaka 15:

taṃ ṇisuṇĕvi jaẏakāriu sīrappaharaṇu  $  "deva deva jāevaü kettiu kāraṇu

aṇṇu vi vaḍḍāraü sa-visesaü  $  rāhava kiṃ pi dehi āesaü
jeṇa dasāṇaṇu jama-uri pāvami  $  sīẏa tuhāraĕ karaẏalĕ lāvami"
ṇisuṇĕvi galagajjiu haṇuvantahŏ  $  harisu pavaḍḍhiu jāṇaï-kantahŏ
"bho bho sāhu sāhu pavañjaï  $  aṇṇahŏ kāsu viẏambhiu chajjaï
to vi karevaü muṇivara-bhāsiu  $  tahŏ khaẏa-kālu kumārahŏ pāsiu
ṇa vi paĩ ṇa maĩ ṇa vi suggīveṃ  $  jujjhevaü samāṇu dahagīveṃ
ṇavari ekku sandesaü ṇejjahi  $  jaï jīvaï to ema kahejjahi
vuccaï "sundari tujjha vioeṃ  $  jhīṇu karī va kariṇi-vicchoeṃ
jhīṇu su-dhammu va kali-pariṇāmeṃ  $  jhīṇu su-purisu va pisuṇālāveṃ
jhīṇu maẏaṅku va vara-pakkha-kkhaĕ  $  jhīṇu muṇindu va siddhihĕ kaṅkhaĕ
jhīṇu du-rāuleṇa vara-desu va  $  avuha-majjhĕ kaï-kavva-visesu va
jhīṇu su-panthu va jaṇa-paricattaü  $  rāmacandu tiha paĩ sumarantaü"

ghattā:

aṇṇa vi laï aṅgutthalaü  $  ahiṇāṇu samappahi meraü
      āṇejjahi sa ïṃ bhū saṇaü  $  cūḍāmaṇi sīẏahĕ keraü


----------  [46. chāẏālīsamo saṃdhi]  ----------


jaṃ aṅgutthalaü uvaladdhu rāma-sandesaü
gaü kaṇṭaïẏa-bhuu sīẏahĕ haṇuvantu gavesaü


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 1:

maṇi-maūha-sacchāẏĕ ṇiccaṃ deva-ṇimmie
candakanti-khacie raẏaṇī-cande va ṇimmie

candasāla-sālā-visālae  $  ṭaṇaṭaṇanta-ghaṇṭā-vamālaĕ
raṇaraṇanta-kiṅkiṇi-sughosae  $  ghavaghavanta-ghagghara-ṇighosae
dhavala-dhaẏavaḍāḍoẏa-ḍamvare  $  pavaṇa-pellaṇuvvelliẏamvare
chatta-daṇḍa-uddaṇḍa-paṇḍure  $  cāru-camara-pabbhāra-bhāsure
maṇi-gavakkha-maṇi-mattavāraṇe  $  maṇi-kavāḍa-maṇi-vāra-toraṇe
maṇi-pavāla-muttāli-jhumvire  $  bhamira-bhamara-pabbhāra-cumvire
paḍaha-maddalullola-tālae  $  jiṇavaro vva suragiri-jiṇālae
tahĩ vimāṇĕ thiu pavaṇa-ṇandaṇo  $  caliu ṇāĩ ṇahĕ ravi sa-sandaṇo

ghattā:

gaẏaṇaṅgaṇĕ thiĕṇa  $  vijjāhara-pavara-ṇarindahŏ
      ṇāĩ saṇiccharĕṇa  $  avaloiu ṇaẏaru mahindahŏ


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 2:

caü-duvāru caü-gouru caü-pāẏāru paṇḍuraṃ  $  gaẏaṇa-lagga-pavaṇāhaẏa-dhaẏa-mālāulaṃ puraṃ

giri-mahinda-sihare ramāulaṃ  $  riddhi-viddhi-dhaṇa-dhaṇṇa-saṃkulaṃ
taṃ ṇievi haṇueṇa cintiẏaṃ  $  "surapuraṃ kim indeṇa ghattiẏaṃ"
pucchiẏāravindābha-loẏaṇī  $  kahahũ lagga vijjāvaloẏaṇī
"deva gabbha-sambhavĕ tuhārae  $  savva-jaṇa-maṇāṇanda-gārae
jeṇa ghalliẏaṃjaṇa pasūẏaṇe  $  vaggha-siṅgha-gaẏa-saṅkule vaṇe
so mahindu ṇivvūḍha-sāhaso  $  vasaï etthu khalu khudda-māṇaso
eha ṇaẏari māhinda-ṇāmĕṇaṃ  $  kāmapuri va ṇimmaviẏa kāmĕṇaṃ
taṃ suṇevi vahu-bhariẏa-maccharo  $  mīṇa-rāsi ṇaṃ gaü saṇiccharo

ghattā:

amarisa-kuddhaĕṇa  $  maṇe cintiu "gavaṇu vivajjami
      āẏahŏ āhaẏaṇĕ  $  laï tāma maḍappharu bhañjami"


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 3:

takkhaṇĕ jjĕ paṇṇatti-valeṇa viṇimmiẏaṃ valaṃ  $  raha-vimāṇa-maẏaṅga-turaṅgama-joha-saṃkulaṃ

meha-jālam iva vijjulujjalaṃ  $  paḍaha-mandaluddāma-gondalaṃ
dhuddhuvanta-saẏa-saṅkha-saṃghaḍaṃ  $  dhavala-chatta-dhuvvanta-dhaẏavaḍaṃ
matta-gilla-gillola-gaẏa-ghaḍaṃ  $  kaṇṇa-camara-callanta-muhavaḍaṃ
hilihilanta-turaẏāṇaṇubbhaḍaṃ  $  tuṭṭa-phuṭṭa-ghaḍa-suhaḍa-saṅkaḍaṃ
kalaẏalāra-ugghuṭṭha-bhaḍa-thaḍaṃ  $  jhasara-satti-savvali-viẏāvaḍaṃ
taṃ ṇievi para-vala-paloṭṭaṇe  $  khohu jāu māhinda-paṭṭaṇe
bhaḍa viruddha saṇṇaddha duddharā  $  parasu-cakka-moggara-dhaṇuddharā
vaddha-parikarākāra-bhāsurā  $  kuruḍa-diṭṭhi-daṭṭhoṭṭha-ṇiṭṭhurā

ghattā:

sa-valu mahinda-suu  $  saṇṇahĕvi mahā-bhaẏa-bhīsaṇu
      haṇuvahŏ abbhiḍiu  $  viñjhaïrihĕ jema huāsaṇu


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 4:

maru-mahinda-ṇandaṇa-valāṇa jāẏaṃ mahāhavaṃ  $  cāru-jaẏasirī-rāmāliṅgaṇa-pasara-lāhavaṃ

haṇuva-haṇahaṇākāra-bhīsāvaṇaṃ  $  bheṭṭa-dugghoṭṭa-saṃghaṭṭa-loṭṭāvaṇaṃ
khagga-khaṇakhaṇākāra-gambhīraẏaṃ  $  jāẏa-kiliviṇḍi-guppanta-vara-vīraẏaṃ
bhiuḍi-bhūbhaṅgurākāra-rattacchaẏaṃ  $  pahara-pabbhāra-vāvāra-duppecchaẏaṃ
hakka-mukkekka-huṅkāra-lallakkaẏaṃ  $  danti-dantagga-lagganta-pāikkaẏaṃ
bhiṇṇa-vacchatthaluddesa-vihalaṅghalaṃ  $  ṇīsarantanta-mālāvalī-cumbhalaṃ
tetthu vaṭṭantae dāruṇe bhaṇḍaṇe  $  haṇuva-māhindi abbhiṭṭa samaraṅgaṇe
ve vi suṇḍīra-saṅghāẏa-saṅghāraṇā  $  ve vi māẏaṅga-kumbhatthaluddāraṇa
ve vi ṇaha-gāmiṇo ve vi vijjāharā  $  ve vi jasa-kaṅkhiṇo ve vi phuriẏāharā

ghattā:

pavaṇa-mahindajahũ  $  ṇiẏa-ṇiẏa-vāhaṇĕhĩ ṇiviṭṭhahũ
      jujjhu samabbhiḍiu  $  ṇāvaï haẏagīva-tiviṭṭhahũ


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 5:

tahĩ mahinda-ṇandaṇĕṇa viruddheṃ paḍhama-abbhiḍe  $  tharaharanti sara-dhoraṇi lāiẏa haṇuva-dhaẏavaḍe

vāiṇā vi riu-vāṇa-jālaẏaṃ  $  ṇisi-khaĕ vva raviṇā tamālaẏaṃ
daḍḍham atula-māẏā-davaggiṇā  $  moha-jālam iva parama-joggiṇā
jalaï ṇaha-ẏalaṃ jalaṇa-dīviẏaṃ  $  para-valaṃ asesaṃ palīviẏaṃ
kahŏ vi chattu kāsu vi dhaẏaggaẏaṃ  $  kahŏ vi pajaliẏaṃ uttamaṅgaẏaṃ
kahŏ vi kavaü kāsu kaḍillaẏaṃ  $  kahŏ vi kañcuẏaṃ saṃkaḍillaẏaṃ
ema pavara-huavaha-jhulukkiẏaṃ  $  riu-valaṃ gaẏaṃ ghoṇa-vaṅkiẏaṃ
ṇavara ekku māhindi thakkao  $  kesari vva kesarihĕ ḍhukkao
vāruṇatthu sandhaï ṇa jāvĕhĩ  $  rosieṇa haṇueṇa tāvĕhĩ

ghattā:

kaṇaẏa-samujjalĕhĩ  $  tihĩ sarĕhĩ sarāsaṇu tāḍiu
      dujjaṇa-hiẏaü jiha  $  ucchindĕvi dhaṇuvaru pāḍiu


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 6:

avaru cāu kira geṇhaï jāma mahinda-ṇaṃdaṇo  $  maru-sueṇa viddhaṃsiu tāva sarehĩ sandaṇo

khaṇḍa-khaṇḍa-kkie rahavarā-vīḍhae  $  vara-turaṅgama-jue paḍiĕ bhaẏa-gīḍhae
moḍie chatta-daṇḍe dhae chiṇṇae  $  lahu vimāṇe samārūḍhu vitthiṇṇae
taṃ pi haṇuveṇa vāṇehĩ ṇiṇṇāsiẏaṃ  $  ṇaraẏa-dukkhaṃ va siddhehĩ viddhaṃsiẏaṃ
ṇiggao vipphuranto ṇirattho ṇaro  $  ṇāĩ ṇiggantha-rūvo thio muṇivaro
pavaṇa-putteṇa ghettūṇa riu vaddhao  $  vara-bhuaṅgu vva garuḍeṇa uṭṭhaddhao
puttĕ vehe sue savara-vāvārio  $  aṇila-putto mahindeṇa hakkārio
añjaṇā-piẏara-puttāṇa duddarisaṇo  $  saṃpahāro samālaggu bhaẏa-bhīsaṇo
khagga-tikkhagga-vara-moggaruggāmaṇo  $  sella-vāvalla-bhallāi-saṅkāvaṇo

ghattā:
paḍhama-bhiḍantaĕṇa  $  sara-pañjaru mukku mahindeṃ
     chiṇṇu kaïddhaĕṇa  $  jiha bhava-saṃsāru jiṇindeṃ


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 7:


chiṇṇu jaṃ jĕ sara-pañjaru raṇaühĕ pavaṇa-jāĕṇaṃ  $  dhagadhagantu aggeu vimukku mahinda-rāĕṇaṃ

dhuddhuvantu jāla 'saṇi-ghosaṇo  $  jalajalantu jāloli-bhīsaṇo
diṭṭhu vāṇu jaṃ pavaṇa-puttĕṇaṃ  $  vāruṇatthu melliu turantĕṇaṃ
jiha ghaṇeṇa galagajjamāṇĕṇaṃ  $  pasamio vi gimbho vva ṇāĕṇaṃ
vāẏavo mahindeṇa mellio  $  pavaṇa-puttu teṇa vi ṇa bhellio
cāva-laṭṭhi ghattĕvi turantĕṇaṃ  $  vaḍa-mahaddumo vipphurantĕṇaṃ
mellio mahā-vahala-pattalo  $  kaḍhiṇa-mūlu thira-thora-gattalo
khaṇḍu khaṇḍu kiu pavaṇa-puttĕṇaṃ  $  kukaï-kavva-vandho vva dhuttĕṇaṃ
ṇavara mukku mahiharu viruddhĕṇaṃ  $  so vi chiṇṇu ṇaraü vva siddhĕṇaṃ

ghattā:

jaṃ jaṃ lei riu  $  taṃ taṃ haṇuvantu viṇāsaï
      jiha ṇillakkhaṇahŏ  $  karĕ ekku vi atthu ṇa dīsaï


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 8:

añjaṇāĕ jaṇaṇeṇa vilakkhīhūẏa-cittĕṇaṃ  $  gaẏa vimukka bhāmeppiṇu kovāṇala-palittĕṇaṃ

teṇa laüḍi-daṇḍāhighāĕṇaṃ  $  taruvaro va pāḍiu duvāĕṇaṃ
giri va vajjĕṇaṃ duṇṇivārĕṇaṃ  $  aṇila-puttu tiha gaẏa-pahārĕṇaṃ
ṇivaḍie sirīselĕ vimbhalĕ  $  jāẏa volla suravarahã ṇahaẏale
"ṇipphalaṃ gaẏaṃ haṇuva-gajjiẏaṃ  $  ghaṇa-samūham iva salila-vajjiẏaṃ
rāma-dūakajjaṃ ṇa sāhiẏaṃ  $  jāṇaīhĕ vaẏaṇaṃ ṇa cāhiẏaṃ
rāvaṇassa ṇa vaṇaṃ viṇāsiẏaṃ  $  vihalu āsi kevalihĩ bhāsiẏaṃ"
eva volla sura-satthĕ jāvĕhĩ  $  haṇua hūu sajjīu tāvĕhĩ
uṭṭhio sarāsaṇa-vihatthao  $  saravarehĩ kiu riu ṇiratthao

ghattā:

maṇḍa kaïddhaĕṇa  $  sara-pañjarĕ chuhĕvi raüddeṃ
      dhariu mahindu raṇĕ  $  ṇaṃ gaṅgā-vāhu samuddeṃ


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 9:

kuddhaeṇa samaraṅgaṇĕ māẏā-vaïra-heuṇā  $  dhariẏa ve vi māhindi-mahinda kaïddha-keuṇā

māṇu malevi karĕvi kaḍamaddaṇu  $  calaṇĕhĩ paḍiu samīraṇa-ṇandaṇu
"ahŏ māhinda māma marusejjahi  $  jaṃ vimuhiu taṃ saẏalu khamejjahi
ahŏ ahŏ tāẏa tāẏa riu-bhañjaṇa  $  ṇiẏa-suẏa taṃ vīsariẏa kim añjaṇa
haũ tahĕ taṇaü tujjhu dohittaü  $  ṇimmala-vaṃsu samujjala-gottaü
bhaggu maraṭṭu jeṇa raṇĕ varuṇahŏ  $  haũ haṇuvantu puttu tahŏ pavaṇahŏ
pesiu abbhatthĕvi suggīveṃ  $  rāmahŏ hiu kalattu dahagīveṃ
dūa-kajjĕ saṃcalliu jāvĕhĩ  $  paṭṭaṇu diṭṭhu tuhāraü tāvĕhĩ
māẏā-vaïru asesu vivujjhiu  $  teṃ tumhahĩ samāṇu maĩ jujjhiu

ghattā:

taṃ ṇisuṇĕvi vaẏaṇu  $  vijjāhara-ṇaẏaṇāṇandeṃ
      ṇeha-mahābharĕṇa  $  mārui avagūḍhu mahindeṃ


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 10:

"sāhu sāhu bho sundara suu saccaü jĕ pavaṇaho  $  paĩ muevi suhaḍattaṇu aṇṇahŏ hoi kavaṇaho

jo sattu-saṅgāma-lakkhehĩ jasa-ṇilaü  $  jo ubhaẏa-kula-dīvao ubhaẏa-kula-tilaü
jo ubhaẏa-vaṃsujjalo sasi va akalaṅku  $  jo sīhavara-vikkamo samarĕ ṇīsaṅku
jo dasa-disā-valaẏa-paricatta-gaẏa-ṇāmu  $  jo matta-māẏaṅga-kumbhatthalāẏāmu
jo pavara-jaẏalacchi-āliṅgaṇāvāsu  $  jo saẏala-paḍivakkha-duppekkha-ṇiṇṇāsu
jo kitti-raẏaṇāẏaro jasa-jalāvattu  $  jo vīra-ṇārāẏaṇo jaẏasirī-kantu
jo saẏaṇa-kappaddumo sacca-acalendu  $  jo pavara-paharaṇa-phaḍā-ḍoẏa-bhuaïndu
jo māṇa-viñjhaïri ahimāṇa-saẏa-siharu  $  dhaṇuveẏa-pañcāṇaṇo vāṇa-ṇaha-ṇiẏaru
jo ari-kuraṅgoha-ṇitthavaṇa-dugghoṭṭu  $  paḍivakkha-jalavāhiṇī-simira-jala-ghoṭṭu

ghattā:

jo keṇa vi ṇa jiu  $  āsaṅka-kalaṅka-vivajjiu
      so haũ āhaẏaṇĕ  $  paĩ ekkeṃ ṇavari parajjiu"


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 11:

eu vaẏaṇu ṇisuṇeppiṇu duddama-daṇu-vimaddaṇo  $  "kavaṇu etthu kira parihavu" bhaṇaï ghaṇāri-ṇandaṇo

tuhũ deva divāẏaru teẏa-piṇḍu  $  haũ kiṃ pi tuhāraü kiraṇa-saṇḍu
tuhũ vara-maẏalañchaṇu bhuvaṇa-tilaü  $  haũ kiṃ pi tuhāraü joṇha-ṇilaü
tuhũ pavara-samuddu samudda-sāru  $  haũ kiṃ pi tuhāraü jala-tusāru
tuhũ meru-mahīharu mahiharesu  $  haũ kiṃ pi tuhāraü sila-ṇivesu
tuhũ kesari ghora-raüdda-ṇāu  $  haũ kiṃ pi tuhāraü ṇaha-ṇihāu
tuhũ matta-mahaggaü duṇṇivāru  $  haũ kiṃ pi tuhāraü maẏa-viẏāru
tuhũ māṇasa-saravaru sāravindu  $  haũ kiṃ pi tuhāraü salila-vindu
tuhũ vara-titthaẏaru mahāṇubhāu  $  haũ kiṃ pi tuhāraü vaẏa-sahāu

ghattā:

ko paḍimallu taü  $  tuhũ keṇa 'vareṇoṭṭhaddhaü
      ṇiẏa paha pariharaï  $  kiṃ maṇi cāmiẏara-ṇivaddhaü"


_______________________________________________________________


START
PAUMACARIU, Kaṇḍa III, Saṃdhi 46, Kaḍavaka 12:

kaha vi kaha vi maṇu dhīriu vijjāhara-ṇarindaho  $  "tāẏa tāẏa mili sāhaṇĕ gampiṇu rāmacandaho

vaḍḍāraü kiu uvaẏāru teṇa  $  māriu māẏāsuggīu jeṇa
ko sakkaï tahŏ pesaṇu karevi  $  milu rāmahŏ maccharu pariharevi
uvaẏāru karevaü maï mi tāsu  $  jāevaü laṅkāhivahŏ pāsu"
haṇuẏahŏ eẏaĩ vaẏaṇaĩ suṇevi  $  māhindi-mahinda paẏaṭṭa ve vi
suggīva-ṇaẏaru ṇiviseṇa patta  $  valu pucchaï "ĕhu ko jamvavanta
kiṃ valĕvi paḍīvaü pavaṇa-jāu  $  asamatta-kajju haṇuvantu āu"
mantiṇa pavuttu "ṇaravara-maïndu  $  añjaṇahĕ vappu ĕhu so mahindu"
vala-jamvava ve vi cavanti jāma  $  savaḍammuhu āu mahindu tāma

ghattā:

halahara-sevaĕhĩ  $  savvahĩ ekkekka-pacaṇḍĕhĩ
      agghuccāiẏaü  $  diḍha-kaḍhiṇa sa ĩ bhu va-daṇḍĕhĩ


----------  [47. sattacālīsamo saṃdhi]  ----------


mārui pavara-vimāṇārūḍhaü  $  ahiṇava-jaẏasiri-vahu-avagūḍhaü
sāmi-kajjĕ saṃcallu mahāiu  $  līlaĕ dahimuha-dīu parāiu


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 1:


maṇa-gamaṇeṇa teṇa ṇahĕ janteṃ  $  dahimuha-ṇaẏaru diṭṭhu haṇuvanteṃ
diṭṭhārāma-sīma caü-pāsĕhĩ  $  dhariu ṇāĩ puru riṇiẏa-sahāsĕhĩ
jahĩ papphulliẏāĩ ujjāṇaĩ  $  vaḍḍaĩ ṇaṃ titthaẏara-purāṇaĩ
jahĩ ṇa kaẏāvi talāẏaĩ sukkaĩ  $  ṇaṃ sīẏalaĩ suṭṭhu para-dukkhaĩ
jahĩ vāviu vitthaẏa-sovāṇaü  $  ṇaṃ kugaïu heṭṭhāmuha-gamaṇaü
jahĩ pāẏāra ṇa keṇa vi laṅghiẏa  $  jiṇa-uvaesa ṇāĩ guru-saṃghiẏa
jahĩ deulaĩ dhavala-puṇḍariẏaĩ  $  potthā-vaẏaṇaĩ va vahu-cariẏaĩ
jahĩ mandiraĩ sa-toraṇa-vāraĩ  $  ṇaṃ samasaraṇaĩ suppaḍihāraĩ
jahĩ bhuva-ṇetta-sutta-darisāvaṇa  $  hari-hara-vambhahĩ jehā āvaṇa
jahĩ vara-vesaü tiṇaẏaṇa-rūvaü  $  pavara-bhuaṅga-saĕhĩ aṇuhūaü
jahĩ gaẏaṇattha-vasaha-halahara-maï  $  rāma-tiloẏaṇa-jehā gahavaï

ghattā:

tahĩ paṭṭaṇĕ vahu-uvamahã bhariẏaĕ  $  ṇaṃ jagĕ sukaï-kavvĕ vitthariẏaĕ
      sahaï sa-pariẏaṇu dahimuha-rāṇaü  $  ṇaṃ suravaï surapurahŏ pahāṇaü


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 2:


tahŏ aggima mahisi taraṅgamaï  $  ṇaṃ kāmahŏ raï suravaïhĕ saï
āvantaĕ jantaĕ diṇa-ṇivahĕ  $  uppaṇṇaü kaṇṇaü tiṇṇi tahĕ
vijjuppaha candaleha vāla  $  aṇṇekka tahā taraṅgamāla
tiṇṇi vi kaṇṇaü parivaḍḍhiẏaü  $  ṇaṃ sukaï-kahaü rasa-vaḍḍhiẏaü
vahu-divasĕhĩ suraẏa-piẏāraĕṇa  $  paṭṭhaviu dūu aṅgāraĕṇa
"jaï bhallaü dahimuha māma mahu  $  to tiṇṇi vi kaṇṇaü dehi lahu"
teṇa vi vivāhu saṅgacchiẏaü  $  kallāṇabhutti muṇi pucchiẏaü
"kahŏ dhīẏaü demi ṇa demi kahŏ"  $  muṇivarĕṇa vi takkhaṇĕ kahiu tahŏ

ghattā:

"veẏaḍḍhuttara-seḍhihĕ rāṇaü  $  sāhasagaï-ṇāmeṇa pahāṇaü
    jīviu tāsu samarĕ jo lesaï  $  tiṇṇi vi kaṇṇaü so pariṇesaï"


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 3:


guru-vaẏaṇeṇa teṇa aï bhāviu  $  maṇĕ gandhavva-rāu cintāviu
"sāhasagaï vahu-vijjāvantaü  $  teṇa samāṇu kavaṇu paharantu
ahavaï eu vi ṇaü vujjhijjaï  $  guru-bhāsiĕ sandehu ṇa kijjaï
jamma-sae vi pamāṇahŏ ḍhukkaï  $  muṇivara-vaẏaṇu ṇa palaĕ vi cukkaï
avaseṃ kan divasu vi so hosaï  $  sāhasagaïhĕ jujjhu jo desaï"
taṃ ṇisuṇevi laḍaha-lāẏaṇṇĕhĩ  $  ṇiẏa-jaṇeru āucchiu kaṇṇĕhĩ
"bho bho tāẏa tāẏa daṇu-dārā  $  laï vaṇa-vāsahŏ jāhũ bhaḍārā
karahũ kiṃ pi vari mantārāhaṇu  $  joggabbhāseṃ vijjā-sāhaṇu"

ghattā:

eva bhaṇeppiṇu cala-bhaühālaü  $  maṇi-kuṇḍala-maṇḍiẏa-gaṇḍaẏalaü
    gampi païṭṭhaü viula-vaṇantarĕ    $  ṇāĩ ti-guttiu dehabbhantarĕ


_______________________________________________________________

START
PAUMACARIU, Kaṇḍa III, Saṃdhi 47, Kaḍavaka 4:


taṃ vaṇu tihi mi tāhĩ avaẏajjiu  $  ṇaṃ bhava-gahaṇu asoẏa-vivajjiu
ṇaṃ ṇittilaü theri-muha-maṇḍalu  $  ṇaṃ ṇiccūẏaü kaṇṇa-uratthalu
ṇaṃ ṇipphalu kusāmi olaggiu  $  ṇaṃ ṇittālu a-ṇaccaṇa-vaggiu
ṇaṃ hari-gharu puṇṇāẏa-vivajjiu  $  ṇaṃ ṇisuṇṇu vaüddhahũ gajjiu
jahĩ vorāhiu kāmiṇi-līlaü  $  maṇḍa maṇḍa uvvīraṇa-sīlaü
jahĩ pāhaṇa valanti ravi-kiraṇĕhĩ  $  ṇaṃ sajjaṇa dujjaṇa-duvvaẏaṇĕhĩ
tahĩ acchanti jāva vaṇĕ vitthaĕ  $  tāva paḍhukkiẏa divasĕ caütthaĕ

ghattā:

cāraṇa pavara-mahārisi āiẏa  $  bhadda-subhadda ve vi verāiẏa
    kosahŏ taṇĕṇa caüttheṃ bhāeṃ  $  aṭṭha divasa thiẏa kāosāeṃ


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 5:


kiḍikiḍijanta-milimmili-loẏaṇa  $  lamviẏa-bhua parivajjiẏa-bhoẏaṇa
jalla-maloha-pasāhiẏa-viggaha  $  ṇāṇa-piṇḍa paricatta-pariggaha
thiẏa risi paḍimā-joeṃ jāvĕhĩ  $  aṭṭhamu divasu paḍhukkiu tāvĕhĩ
tahĩ avasarĕ tiẏa-lolua-cittahŏ  $  keṇa vi gampi kahiu varaïttahŏ
"deva deva taü jāu maṇiṭṭhaü  $  tiṇṇi vi kaṇṇaü raṇṇĕ païṭṭhaü
aṇṇu tāhĩ varaïttu gaviṭṭhaü  $  tuhũ puṇu muhiẏaĕ jjĕ parituṭṭhaü"
taṃ ṇisuṇevi kuviu aṅgāraü  $  ṇaṃ havi ghiĕṇa sittu saẏa-vāraü
"bhañjami ajju maḍappharu kaṇṇahũ  $  jeṇa ṇa honti majjhu ṇa vi aṇṇahũ"

ghattā:

amarisa-kuḍḍhaü kuruḍu padhāiu  $  gampiṇu vaṇĕ vaïsāṇaru lāiu
    dhagadhagamāṇu samuṭṭhiu vaṇa-daü  $  jhatti palittu ṇāĩ khala-jaṇa-vaü


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 6:


paḍhama-davaggi ḍhukku sippīrahŏ  $  ṇāĩ kilesu ṇihīṇa-sarīrahŏ
saẏalu vi kāṇaṇu jālālīviu  $  rāmahŏ hiẏaü ṇāĩ saṃdīviu
katthaï dāru-vaṇāĩ palittaĩ  $  ṇaṃ vaïdehi-dasāṇaṇa-cittaĩ
sukkehi mi asukka pajalāviẏa  $  ṇaṃ supurisa pisuṇĕhĩ saṃtāviẏa
kahi mi paṇaṭṭhaĩ vaṇaẏara-mihuṇaĩ  $  kandantaĩ ṇiẏa-ḍimbha-vihūṇaĩ
gampi muṇindahũ saraṇu païṭṭhaĩ  $  sāvaẏa iva saṃsārahŏ taṭṭhaĩ
tahĩ avasarĕ gaẏaṇaṅgaṇĕ janteṃ  $  khañciu ṇiẏa-vimāṇu haṇuvanteṃ
"maru maru lāiu keṇa huvāsaṇu  $  acchaü gamaṇu karami guru-pesaṇu

ghattā:

aha saraṇāiĕ aha vandiggahĕ  $  sāmi-kajjĕ aha mitta-pariggahĕ
    āĕhĩ vihurĕhĩ jo ṇaü jujjhaï  $  so ṇaru maraṇa-sae vi ṇa sujjhaï"


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 7:


maṇĕ cinteppiṇu ṇimmala-bhāveṃ  $  māriu-ṇimmiẏa-vijja-pahāveṃ
sāẏara-salilu savvu ākarisiu  $  musala-pamāṇĕhĩ dhārĕhĩ varisiu
huavahu ulhāviu pajalantaü  $  khama-bhāveṇa kali va vaḍḍhantaü
taṃ uvasaggu harĕvi riu-maddaṇu  $  gaü muṇivarahũ pāsu maru-ṇandaṇu
kara-kamalehĩ pāẏa pujjeppiṇu  $  vandiẏa guru guru-bhatti kareppiṇu
muṇi-puṅgavĕhĩ samuccāĕvi kara  $  haṇuvahŏ diṇṇāsīsa suhaṅkara
tahĩ avasarĕ vijjaü sāheppiṇu  $  meruhĕ pāsĕhĩ bhāmari deppiṇu
tiṇṇi vi kaṇṇaü sālaṅkāraü  $  ahiṇava-rambha-gabbha-sukumāraü

ghattā:

bhadda-subhaddahã calaṇa ṇamantiu  $  haṇuẏahŏ sāhukkāru karantiu
    aggaĕ thiẏaü hasanti su-sīlaü  $  ṇaṃ tihũ kālahũ tiṇṇi vi līlaü


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 8:


puṇu vi pasaṃsiu so pavaṇañjaï  $  "suhaḍa-līla aṇṇahŏ kahŏ chajjaï
caṅgaü paĩ vacchallu pagāsiu  $  uvasaggahŏ ṇāu mi ṇiṇṇāsiu
ettiu jaï ṇa pattu tuhũ sundara  $  to ṇa vi ajju amhĕ ṇa vi muṇivara"
taṃ ṇisuṇĕvi mārui gañjolliu  $  danta-panti darisantu pavolliu
"tiṇṇi vi dīsahŏ suṭṭhu viṇīẏaü  $  kavaṇu thāṇu kahŏ tiṇṇi vi dhīẏaüü
kiṃ kajjeṃ vaṇa-vāsĕ païṭṭhaü  $  keṇa vi kaü uvasaggu aṇiṭṭhaü"
haṇuvahŏ keraü vaẏaṇu suṇeppiṇu  $  pabhaṇaï candaleha vihaseppiṇu
"tiṇṇi vi dahimuha-rāẏahŏ dhīẏaü  $  chuḍu chuḍu aṅgāreṇa vi variẏaü

ghattā:

tahĩ avasarĕ kevalihĩ pagāsiu  $  "dasasaẏagaïhĕ maraṇu jasu pāsiu
    koḍi-sila vi jo saṃcālesaï  $  so varaïttahŏ bhāiu hosaï"


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 9:


ema vatta gaẏa amhahũ kaṇṇeṃ  $  teṃ kajjeṇa païṭṭhaü raṇṇeṃ
vāraha divasa etthu acchantihũ  $  tīhi mi pujjārambhu karantihũ
tāma vareṇa teṇa āruṭṭheṃ  $  uvavaṇĕ diṇṇu huāsaṇu duṭṭheṃ
to vi ṇa cittu jāu vivareraü  $  eu kahāṇaü amhahũ keraü"
to etthantarĕ romañciẏa-bhuu  $  bhaṇaï haseppiṇu pavaṇañjaẏa-suu
"tumhĕhĩ jaṃ cintiu taṃ hūaü  $  sāhasagaïhĕ maraṇu saṃbhūaü
jasu pāsiu so amhahũ sāmiu  $  tihuaṇĕ keṇa vi ṇaü āẏāmiu
jāhũ pāsu pujjantu maṇoraha"  $  vaṭṭaï jāma paropparu iẏa kaha

ghattā:

dahimuha-rāu tāva sa-kalattaü  $  puppha-ṇiveẏa-hatthu saṃpattaü
    guru paṇavevi karevi pasaṃsaṇu  $  haṇuveṃ samaü kiẏaü saṃbhāsaṇu


_______________________________________________________________


START
PAUMACARIU, Kaṇḍa III, Saṃdhi 47, Kaḍavaka 10:


saṃbhāsaṇu karevi taṇu-taṇuveṃ  $  dahimuha-rāu vuttu puṇu haṇuveṃ
"bho bho ṇaravaï mahihara-cindhahŏ  $  kaṇṇaü levi jāhi kikkindhahŏ
tahĩ acchaï ṇārāẏaṇa-jeṭṭhaü  $  jo varu ciru kevalihĩ gaviṭṭhaü
ghāiu teṇa samarĕ sāhasagaï  $  veẏaḍḍhuttara-seḍhihĕ ṇaravaï
tāu kumāriu ahiṇava-bhoggaü  $  tiṇṇi vi rāhavacandahŏ joggaü
maĩ puṇu laṅkāuri jāevvaü  $  pesaṇu sāmihĕ taṇaü karevvaü
taṃ ṇisuṇĕvi saṃcalliu dahimuhu  $  jo saṃmāṇĕ dāṇĕ raṇĕ ahimuhu
taṃ kikkindha-ṇaẏaru saṃpāiu  $  jamvava-ṇala-ṇīlĕhĩ pomāiu

ghattā:

gampiṇu bhuvaṇa-viṇiggaẏa-ṇāmahŏ  $  suggīveṃ darisāviu rāmahŏ
    teṇa vi kāmiṇi-thaṇa-paricaḍḍaṇu  $  diṇṇu sa ĩ bhu ehĩ avaruṇḍaṇu


----------  [48. aṭṭhacālīsamo saṃdhi]  ----------


sa-vimāṇahŏ ṇahaẏalĕ jantāhŏ chuḍu laṅkāuri païsantāhŏ
ṇisi sūrahŏ ṇāĩ samāvaḍiẏa āsālī haṇuvahŏ abbhiḍiẏa


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 1:


to etthantare  $  deha-visāliẏā
jujjhu samoḍĕvi  $  thiẏa āsāliẏā. tena tena tena citteṃ
"maru maru maḍḍae  $  appaü darisaï
maĩ avagaṇṇĕvi  $  ĕhu ko païsaï. tena tena tena citteṃ
ko sakkaï huavahĕ jhampa devi  $  āsīvisu bhuahĩ bhuẏaṅga levi
ko sakkaï mahi kakkhaĕ chuhevi  $  giri-mandara-garua-bharuvvahevi
ko sakkaï jama-muhĕ païsarevi  $  bhua-valeṇa samuddu samuttarevi
ko sakkaï asi-pañjarĕ caḍevi  $  dharaṇinda-phaṇālihĕ maṇi khuḍevi
ko sakkaï sura-kari-kumbhu dalĕvi  $  gaẏaṇaṅgaṇĕ diṇaẏara-gamaṇu khalĕvi
ko sakkaï suravaï samarĕ haṇĕvi  $  ko païsaï maĩ tiṇa-samu gaṇevi"

ghattā:

taṃ vaẏaṇu suṇĕvi jasa-luddhaĕṇa  $  haṇuvanteṃ amarisa-kuddhaĕṇa
    avaloiẏa vijja sa-maccharĕṇa  $  ṇaṃ meiṇi palaẏa-saṇiccharĕṇa


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 2:


pihumaï-ṇāmĕṇa  $  manti papucchiu
"samara-mahābharu  $  keṇa paḍicchiu. tena tena tena citteṃ


kāleṃ coiu  $  ko hakkāraï
jo mahu sammuhu  $  gamaṇu ṇivāraï". tena tena tena citteṃ
taṃ vaẏaṇu suṇeviṇu bhaṇaï manti  $  kiṃ tujjhu vi maṇĕ evaḍḍa bhanti
jaïẏahũ suravara-saṃtāvaṇeṇa  $  hiẏa rāmahŏ gehiṇi rāmaṇeṇa
taïẏahũ para-vala-duddaṃsaṇeṇa  $  laṅkahĕ caüdisihĩ vihīsaṇeṇa
parirakkha diṇṇa jaṇa-pujjaṇijja  $  ṇāmeṇa eha āsāla-vijja"
taṃ vaẏaṇu suṇeppiṇu pavaṇa-puttu  $  romañca-ucca-kañcuiẏa-gattu
pacaviu "maru malami maraṭṭu tujjhu  $  valu valu āsāliĕ dehi jujjhu

ghattā:

jaṃ saẏala-kāla galagajjiẏaü  $  maṃ jāu maḍapphara-vajjiẏaü
    sā tuhũ so haũ taṃ eu raṇu  $  laï khatteṃ jujjhahũ ekku khaṇu"


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 3:


laüḍi-vihatthaü  $  samarĕ samatthaü
kavaẏa-saṇāhaü  $  kaïdhaẏa-ṇāhaü. tena tena tena citteṃ
raha-gaẏa-vāhaṇu  $  khañciẏa-sāhaṇu
sīhu va rokkĕvi  $  dhāiu kokkĕvi. tena tena tena citteṃ
pariharĕvi seṇṇu khañcĕvi vimāṇu  $  ekkallaü para laüḍiĕ samāṇu
"valu valu" bhaṇantu ahimuhu paẏaṭṭu  $  ṇaṃ vara-kariṇihĕ kesari visaṭṭu
ṇaṃ mahihara-koḍihĕ kulisa-ghāu  $  ṇaṃ dava-jālolihĕ jala-ṇihāu
etthantarĕ vaẏaṇa-visāliẏāĕ  $  haṇuvantu giliu āsāliẏāĕ
rehaï muha-kandarĕ païsarantu  $  ṇaṃ ṇisi-sambhavĕ ravi atthavantu
vaḍḍhevaĕ laggu pacaṇḍu vīru  $  saṃcūriu gaẏa-ghāĕhĩ sarīru

ghattā:

peṭṭahŏ abbhantarĕ païsarĕvi  $  valu paürisu jīviu avaharĕvi
    ṇīsariu paḍīvaü pavaṇi kiha  $  mahi tāḍĕvi phāḍĕvi viñjhu jiha


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 4:


paḍiẏāsāliẏā  $  jaṃ samaraṅgaṇe
uṭṭhiu kalaẏalu  $  haṇuẏahŏ sāhaṇe. tena tena tena citteṃ
diṇṇaĩ tūraĩ  $  vijaü paghuṭṭhaü
mārui līlaĕ  $  laṅka païṭṭhaü. tena tena tena citteṃ
jaṃ diṭṭhu pahañjaṇi païsarantu  $  vajjāuhu dhāiu "haṇu" bhaṇantu
"āsālī vahĕvi mahāṇubhāva  $  maru paharu paharu kahĩ jāhi pāva"
vaẏaṇeṇa teṇa haṇuvantu valiu  $  ṇaṃ sīhahŏ ahimuhu sīhu caliu
abbhiṭṭa ve vi gaẏa-gahiẏa-hattha  $  riu-raṇa-bhara-pariẏaṭṭaṇa-samattha
valu valahŏ bhiḍiu gaü gaẏahŏ ḍhukku  $  turaẏahŏ turaṅgu rahu rahahŏ mukku
dhaü dhaẏahŏ vimāṇahŏ vara-vimāṇu  $  raṇu jāu surāsura-raṇa-samāṇu

ghattā:

raha-turaẏa-joha-gaẏa-vāhaṇaĩ  $  mārui-vijjāhara-sāhaṇaĩ
    abbhiṭṭaĩ ve vi sa-kalaẏalaĩ  $  ṇaṃ lakkhaṇa-khara-dūsaṇa-valaĩ


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 5:


ve vi paropparu  $  amarisa-kuddhaïṃ
ve vi raṇaṅgaṇĕ  $  jaẏa-siri-luddhaïṃ. tena tena tena citteṃ
ve vi haṇantaïṃ  $  kara-parihatthaïṃ
dujjaṇa-muhaĩ va  $  aï duppecchaïṃ. tena tena tena citteṃ
tahĩ tehaĕ raṇĕ vaṭṭantĕ ghorĕ  $  vahu-paharaṇa-chohĕ paḍante thorĕ
ṇisiẏara-dhaeṇa kontāuheṇa  $  hakkāriu pihumaï haẏamuheṇa
"maru thakku thakka bhiḍu maĩ samāṇu  $  avaropparu vujjhahũ vala-sa(pa)māṇu
taṃ ṇisuṇĕvi pihumaï valiu kema  $  maẏagalahŏ matta-māẏaṅgu jema
te bhiḍiẏa paropparu ghāẏa denta  $  raṇĕ rāmaṇa-rāmahũ ṇāmu lenta
vijjāhara-karaṇĕhĩ vāvaranta  $  jiha vijju-puñja ṇahaẏalĕ bhamanta

ghattā:
āẏāmĕvi bhiuḍi-bhaẏaṅkarĕṇa  $  haü haẏamuhu haṇuvahŏ kiṅkarĕṇa
    gaẏa-ghāĕhĩ pāḍiu dharaṇiẏalĕ  $  kiu kalaẏalu devĕhĩ gaẏaṇaẏalĕ


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 6:


jaṃ gaẏa-ghāĕhĩ  $  pāḍiu haẏamuhu
kuiu khaṇaddhĕṇa  $  maṇĕ vajjāuhu. tena tena tena citteṃ
ṇiṭṭhura-paharĕhĩ  $  haṇuvahŏ keraü
bhaggu asesu vi  $  valu vivareraü. tena tena tena citteṃ
bhajjantaĕ sāhaṇĕ ṇiravasesĕ  $  haṇuvantu thakku para tahĩ paesĕ
pañcamuha-līla raṇĕ dakkhavantu  $  "maṃ bhajjahŏ" ṇiẏa-valu sikkhavantu
uttharahũ laggu ṇiru ṇiṭṭhurehĩ  $  asi-kaṇaẏa-konta-gaẏa-moggarehĩ
vajjāuho vi daṇu-dāraṇehĩ  $  varisiu ṇāṇā-viha-paharaṇehĩ
tahĩ avasarĕ gañjolliẏa-bhueṇa  $  āẏāmĕvi pavaṇañjaẏa-sueṇa
pammukku cakku raṇĕ duṇṇivāru  $  duddarisaṇu bhīsaṇu ṇisiẏa-dhāru

ghattā:

teṃ cakkeṃ raṇaühĕ atula-valu  $  ucchiṇṇĕvi pāḍiu sira-kamalu
    dhāiu kavandhu amarisĕ caḍiu  $  dasa-paẏaĩ gampi mahiẏalĕ paḍiu


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 7:


jaṃ haṇuvantĕṇa  $  haü vajjāuho
saẏalu vi sāhaṇu  $  bhaggu parammuho. tena tena tena citteṃ
gaü vihaḍapphaḍu  $  jahĩ paramesari
acchaï līlaĕ  $  laṅkāsundarī. tena tena tena citteṃ
"kiṃ ajja vi ṇa muṇahi eva vatta  $  āsāla-vijja āhavĕ samatta
abbhiṭṭu tuhāraü jaṇaṇu jo vi  $  raṇĕ cakka-pahārĕ ṇihaü so vi"
taṃ ṇisuṇĕvi amara-maṇoharīĕ  $  dhāhāviu laṅkāsundarīĕ
"hā maĩ muevi kahĩ gaẏaü tāẏa  $  hā kaluṇu ruantihĕ dehi vāẏa
hā tāẏa saẏala-bhuvaṇekka-vīra  $  para-vala-pavala-galatthaṇa-sarīra
hā tāẏa samarĕ bhaḍa-thaḍa-ṇisumbha  $  sappurisa-raẏaṇa ahimāṇa-khambha"

ghattā:

aïrāĕ sa-hattheṃ luhiu muhu  $  "halĕ kāĩ gahilliĕ ruahi tuhũ
    laï dhaṇuharu rahavarĕ caḍahi tuhũ  $  valu vujjhahũ jujjhahũ teṇa sahũ"


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 8:


taṃ ṇisuṇeppiṇu  $  kuiẏa kisoẏari
caḍiẏa mahārahe  $  laṅkāsundari. tena tena tena citteṃ
dhaṇuhara-hatthiẏa  $  vāṇuggāviri
sahũ sura-cāvĕṇa  $  ṇaṃ pāusa-siri. tena tena tena citteṃ
dhurĕ aïra pariṭṭhiẏa rahu paẏaṭṭu  $  para-vala-viṇāsu akhaliẏa-maraṭṭu
tahĩ caḍĕvi padhāiẏa raṇĕ pacaṇḍa  $  māẏaṅgahŏ kariṇi va uddha-soṇḍa
sūrahŏ saṇṇaddha va kāla-ratti  $  saddahŏ thakka va paḍhamā vihatti
hakkāriu raṇĕ haṇuvantu tīĕ  $  pañcāṇaṇu jiha pañcāṇaṇīĕ
muha-kuhara-viṇiggaẏa kaḍua-vāẏa  $  "valu valu dahavaẏaṇahŏ kuddha-pāẏa
jaṃ haẏa āsāliẏa ṇihaü tāu  $  taṃ jujjhu ajju khaẏa-kālu āu"

ghattā:

taṃ ṇisuṇĕvi bhaḍa-kaḍamaddaṇĕṇa  $  ṇibbhacchiẏa pavaṇahŏ ṇandaṇĕṇa
    "osaru maṃ aggaĕ thāhi mahu  $  kahĕ kahi mi jujjhu kaṇṇāĕ sahũ"


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 9:


haṇuvahŏ vaẏaṇĕhĩ  $  pavara-dhaṇuddhari
hasiẏa sa-vibbhamu  $  laṅkāsundari. tena tena tena citteṃ
haũ pariẏāṇami  $  tuhũ vahu-jāṇaü
eṇālāvĕṇa  $  ṇavari aẏāṇaü. tena tena tena citteṃ
"eu kāĩ caviu paĩ duvviẏaḍḍha  $  kiṃ jalaṇa-tiḍikkaĕ taru ṇa daḍḍha
kiṃ ṇa maraï ṇaru visa-duma-laẏāĕ  $  kiṃ viñjhu ṇa khaṇḍiu ṇammaẏāe
kiṃ giri ṇa phuṭṭu vajjāsaṇīĕ  $  kiṃ ṇa ṇihaü kari pañcāṇaṇīĕ
raẏaṇīĕ pacchāĕvi gaẏaṇa-maggu  $  kiṃ sūrahŏ sūrattaṇu ṇa bhaggu
jaï ettiu maṇĕ ahimāṇu tujjhu  $  to kiṃ āsālihĕ diṇṇu jujjhu"
galagajjĕvi laṅkāsundarīĕ  $  sara-pañjaru mukku ṇisāẏarīĕ

ghattā:

vajjāuha-taṇaẏaĕ pesiĕṇa  $  picchujjala-puṅkha-vihūsiĕṇa
    sara-jāleṃ chāiu gaẏaṇu kiha  $  jaṇavaü micchatta-valeṇa jiha


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 10:


to vi ṇa bhijjaï  $  mārui vāṇĕhĩ
parama-jiṇāgamu  $  jiha aṇṇāṇĕhĩ. tena tena tena citteṃ
paḍhama-silīmuha  $  teṇa vi melliẏa
raïhĕ aṇaṅgeṃ  $  dūa va ghalliẏa. tena tena tena citteṃ
ṇārāĕhĩ haṇuvahŏ keraehĩ  $  saṃcallĕhĩ duvvivareraehĩ
sara-jālu vihañjevi laïu tehĩ  $  kāveri-salilu jiha ṇaravarehĩ
aṇṇekkeṃ vāṇeṃ chiṇṇu chattu  $  ṇaṃ khuḍiu marāleṃ sahasavattu
ṇaṃ sūrahŏ jemantahŏ visālu  $  viẏaliu karāu kalahoẏa-thālu
taṃ ṇiĕvi chattu mahiẏalĕ paḍantu  $  melliu khuruppu tharatharaharantu
saṃthavĕvi ṇa sakkiu sundareṇa  $  tavasittaṇu ṇāĩ kumuṇivareṇa

ghattā:

teṃ tikkha-khuruppeṃ dujjaĕṇa  $  paḍivakkha-maḍapphara-bhañjaĕṇa
    guṇu chiṇṇu viṇāsiu cāu kiha  $  micchattu jiṇindāgamĕṇa jiha


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 11:


dhaṇuharĕ chiṇṇae  $  kuviu pahañjaṇi
enti paḍīviẏa  $  mukka sarāsaṇi. tena tena tena citteṃ
laṅkāsundari  $  maggaṇa-jālĕṇa
chāiẏa meiṇi  $  jiha dukkālĕṇa. tena tena tena citteṃ
taṃ haṇuẏahŏ keraü vāṇa-jālu  $  chāẏantu asesu diẏantarālu
vīsahĩ sarĕhĩ parichiṇṇu saẏalu  $  ṇaṃ parama-jiṇindeṃ moha-paḍalu
aṇṇekkeṃ vāṇeṃ kavaü chiṇṇu  $  uru rakkhiu kaha vi ṇa haṇuu bhiṇṇu
chijjantĕ kavaĕ harisiẏa-maṇeṇa  $  kiu kalaẏalu ṇahĕ suravara-jaṇeṇa
diṇaẏarĕṇa pahañjaṇu vuttu ema  $  "mahilāĕ ji jiu haṇuvantu kema"
taṃ vaẏaṇu suṇĕvi pulaïẏa-bhueṇa  $  samvaüri padocchiu maru-sueṇa

ghattā:

"iu kāĩ vuttu paĩ divasaẏara  $  jiṇa-dhavalu mueppiṇu ekku para
    jagĕ jo jo garuẏaü gajjiẏaü  $  bhaṇu mahilaĕ ko ṇa parajjiẏaü


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 12:


jāma paḍuttaru  $  dei pahañjaṇu
tāma visajjiu  $  ukkā-paharaṇu. tena tena tena citteṃ
tiha haṇuvantĕṇa  $  ekkeṃ vāṇĕṇa
kiu saẏa-sakkaru  $  duriu va ṇāṇĕṇa. tena tena tena citteṃ
puṇu mukka gaẏāsaṇi ṇisiẏarīĕ  $  ṇaṃ uvahihĕ gaṅga vasundharīĕ
sa khaṇḍa-khaṇḍu kiẏa tihĩ sarehĩ  $  ṇaṃ dummaï saṃvara-ṇijjarehĩ
etthantarĕ vipphuriẏāharīĕ  $  pammukku cakku vijjāharīĕ
viddhaṃsiu taṃ pi silīmuhehĩ  $  ṇaṃ kukaï-kaïttaṇu vara-vuhehĩ
sila mukka paḍīvī tāĕ tāsu  $  ṇaṃ ku-mahila gaẏa para-ṇarahŏ pāsu
vañciẏa pavaṇañjaẏa-ṇandaṇeṇa  $  ṇaṃ asaï su-puriseṃ diḍha-maṇeṇa
ghattā:

sara mukka gaẏāsaṇi cakku sila  $  aṇṇu vi jaṃ kiṃ pi muaï mahila
    taṃ saẏalu vi jāi ṇiratthu kiha  $  gharĕ kiviṇahŏ takkuva-vindu jiha


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 13:


jiha jiha mārui  $  samarĕ ṇa bhajjaï
tiha tiha kaṇṇa  $  ṇirāriu rajjaï. tena tena tena citteṃ
vammaha-vāṇĕhĩ  $  viddha uratthale
kaha vi tulaggĕhĩ  $  paḍiẏa ṇa mahiẏale. tena tena tena citteṃ
"bho sāhu sāhu bhuvaṇekkavīra  $  jaẏalacchi-vaccha-lañchiẏa-sarīra
bho sāhu sāhu akhaliẏa-maraṭṭa  $  bhaḍa-bhañjaṇa para-vala-maïẏavaṭṭa
bho sāhu sāhu paccakkha-maẏaṇa  $  sohagga-rāsi sappurisa-raẏaṇa
bho sāhu sāhu kaïkeẏa-tilaẏa  $  kandappa-dappa-māhappa-ṇilaẏa
bho sāhu sāhu taṇu-teẏa-piṇḍa  $  diḍha-viẏaḍa-vaccha bhuva-daṇḍa-caṇḍa
bho sāhu sāhu riu-gandhahatthi  $  uvamijjaï jaï uvamāṇu atthi

ghattā:

paĩ ṇāha parajjiẏa haũ samarĕ  $  varĕ evahĩ pāṇiggahaṇu karĕ"
   ṇiẏa-ṇāmu liheppiṇu mukku saru  $  ṇaṃ dūu visajjiu piẏahŏ gharu


_______________________________________________________________


START
PAUMACARIU, Kaṇḍa III, Saṃdhi 48, Kaḍavaka 14:


jāva pahañjaṇi  $  vāẏaï akkharu
tāma ṇirāriu  $  hiẏaĕ suhaṅkaru. tena tena tena citteṃ
teṇa vi garuaü  $  ṇehu kareppiṇu
vāṇu visajjiu  $  ṇāmu liheppiṇu. tena tena tena citteṃ
saru joĕvi pavara-dhaṇuddharīĕ  $  parioseṃ laṅkāsundarīĕ
avagūḍhu pavaṇi thirathora-vāhu  $  parihūaü vijjāhara-vivāhu
rehaï sundari sahũ sundareṇa  $  vara-kariṇi ṇāĩ sahũ kuñjareṇa
ṇaṃ ratta sañjha sahũ diṇaẏareṇa  $  ṇaṃ surasari sahũ raẏaṇāẏareṇa
ṇaṃ sīhiṇi sahũ pañcāṇaṇeṇa  $  jiẏapaüma ṇāĩ sahũ lakkhaṇeṇa
aha khaṇĕ khaṇĕ vaṇṇijjanti kāĩ  $  ṇaṃ puṇu vi puṇu vi tāĩ jĕ tāĩ

ghattā:

etthantarĕ haṇuveṃ turiu valu  $  ṇimmohĕvi thambhĕvi kiu acalu
    suravahu-jaṇa-maṇa-saṃtāvaṇahŏ  $  maṃ ko vi kahesaï rāvaṇahŏ


_______________________________________________________________

START
PAUMACARIU, Kaṇḍa III, Saṃdhi 48, Kaḍavaka 15:


thambhĕvi para-valu  $  dhīrĕvi ṇiẏa-valu
uccāreppiṇu  $  jiṇavara-maṅgalu. tena tena tena citteṃ
païṭhu samīraṇi  $  suṭṭhu ramāule
laṅkāsundari-  $  keraĕ rāule. tena tena tena citteṃ
raẏaṇihĩ māṇeppiṇu suraẏa-sokkhu  $  saṃcallu vihāṇaĕ dukkhu dukkhu
āucchiẏa sundari sundareṇa  $  vaṇamāla ṇāĩ lacchīhareṇa
"laï jāmi kantĕ rāvaṇahŏ pāsu  $  sahũ valĕṇa karevī sandhi tāsu
kiṃ bhaṇaï vihīsaṇu bhāṇukaṇṇu  $  ghaṇavāhaṇu maü mārīci aṇṇu
kiṃ indaï kiṃ akkhaẏakumāru  $  kiṃ pañcāmuha raṇĕ duṇṇivāru
ettiẏahã majjhĕ kā vuddhi kāsu  $  ko valahŏ bhiccu ko rāvaṇāsu

ghattā:

puṇu puṇu vi bhaṇevvaü dahavaẏaṇu  $  lahu appi parāẏaü tiẏa-raẏaṇu
    appaṇaü kareppiṇu dāsarahi  $  sa ĩ bhuñjahi ṇīsāvaṇṇa mahi"


----------  [49. ekkūṇapaṇṇāsamo saṃdhi]  ----------


pariṇeppiṇu laṅkāsundari samarĕ mahābhaẏa-bhīsaṇahŏ
so mārui rāmāesĕṇa gharu païsaraï vihīsaṇahŏ


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 1:

suravahu-ṇaẏaṇāṇandaẏaru (sa-sa-ga-ga-ga-ma-ni-ni-ni-sa-sa-ni-dhā)
samara-saĕhĩ ṇivvūḍha-bharu (ma-ma-gā-ma-gā-ma-ma-dhā-sa-nī-sa-dhā-sa-nī-sa-dhā)
pavara-sarīru palamva-bhuu (sa-sa-sa-sa-ga-ga-ma-ma-ni-ni-sa-ni-dhā)
laṅka paīsaï pavaṇa-suu (ma-ma-gā-ma-gā-ma-dhā-sa-nī-dhā-sa-nī-sa-dhā)

vañcĕvi bhavaṇaĩ rāvaṇa-bhiccahũ  $  indaï-bhāṇukaṇṇa-māriccahũ
jaṇa-maṇa-ṇaẏaṇāṇanda-jaṇeraü  $  gharu païsaraï vihīsaṇa-keraü
teṇa vi abbhutthāṇu kareppiṇu  $  sarahasu gāḍhāliṅgaṇu deppiṇu
mārui vaïsāriu uccāsaṇĕ  $  ṇaṃ su-pariṭṭhiu jiṇu jiṇa-sāsaṇĕ
kaïkasi-ṇandaṇeṇa paripucchiu  $  "mittettaḍaü kālu kahĩ acchiu
khemu kusalu kiṃ ṇiẏa-kula-dīvahũ  $  ṇala-ṇīlaṅgaṅgaẏa-suggīvahũ
kundindahũ māhinda-mahindahũ  $  jamvava-gavaẏa-gavakkha-ṇarindahũ
añjaṇa-pavaṇañjaẏahũ su-kheu"  $  puṇu vi puṇu vi jaṃ pucchiu eu

ghattā:

vihasevi vuttu haṇuvantĕṇa  $  "khemu kusalu savvahŏ jaṇahŏ
      para kuddhĕhĩ lakkhaṇa-rāmĕhĩ  $  akusalu ekku dasāṇaṇahŏ"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 2:


puṇu vi puṇu vi kaṇṭaïẏa-bhuu  $  bhaṇaï paḍīvaü pavaṇa-suu
"eu vihīsaṇa thāu maṇĕ  $  dujjaẏa hari-vala honti raṇĕ
sumaṇa-duaï sumarantiẏā  $  sahũ valĕṇa saharisa ṇacciẏā
acchaï rāmacandu āruṭṭhaü  $  ṇaṃ pañcāṇaṇu citteṃ duṭṭhaü
"acchaï ajju kallĕ saṃcallami  $  palaẏa-samuddu jema utthallami
acchaï ajju kallĕ āsaṅghami  $  gopaü jiha raẏaṇāẏaru laṅghami
acchaï ajju kallĕ valu vujjhami  $  vaïrihĩ samaü raṇaṅgaṇĕ jujjhami
acchaï ajju kallĕ abbhiṭṭami  $  dahamuha-vala-samuddu ohaṭṭami
acchaï ajju kallĕ purĕ païsami  $  rāvaṇa-siri-sīhāsaṇĕ vaïsami
acchaï ajju kallĕ riu-keraü  $  vāṇĕhĩ karami seṇṇu vivareraü
acchaï ajju kallĕ ṇīsesaĩ  $  lemi chatta-dhaẏa-cindha-sahāsaĩ"

ghattā:

teṃ kajjeṃ āu gavesaü  $  haũ suggīvahŏ pesaṇĕṇa
      maṃ laṅkāhiva-kappaddumo  $  ḍajjhaü rāma-huvāsaṇĕṇa


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 3:


aṇṇu vihīsaṇa eu muṇĕ  $  jamvava-keraü vaẏaṇu suṇĕ
"paĩ honteṇa vi cala-maṇahŏ  $  vuddhi ṇa hūa dasāṇaṇahŏ
sumaṇa-duaï sumarantiẏā
paĩ honteṇa vi ṇāri parāiẏa  $  vāheṃ hariṇi va ruddha varāiẏa
paĩ honteṇa vi rāvaṇu mūḍhaü  $  acchaï māṇa-gaïndārūḍhaü
paĩ honteṇa vi ghora-raüddahŏ  $  gamu sajjiu saṃsāra-samuddahŏ
paĩ honteṇa vi dhammu ṇa jāṇiu  $  raẏaṇīẏara-vaṃsahŏ khaü āṇiu
paĩ honteṇa vi ṇiẏa-kulu maïlaü  $  vaü cārittu sīlu ṇaü pāliu
paĩ honteṇa vi laṅka viṇāsiẏa  $  sampaẏa riddhi viddhi viddhaṃsiẏa
paĩ honteṇa vi laggummāĕhĩ  $  caüvihehĩ uddhaddha-kasāehĩ
paĩ honteṇa vi ṇa kiu ṇivāriu  $  eu kammu lajjaṇaü ṇirāriu

ghattā:

jasa-hāṇi khāṇi duha-aẏasahũ  $  iha-para-loẏahŏ jampaṇaü
      appijjaü gehiṇi rāmahŏ  $  kiṃ lajjāvahŏ appaṇaü"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 4:

aṇṇu parajjiẏa-para-valahŏ  $  suṇi sandesaü tahŏ ṇalahŏ
"aïrāvaẏa-kara-karaẏalĕhĩ  $  kavaṇa keli sahũ hari-valĕhĩ
sumaṇa-duaï sumarantiẏā
samvukumāru jehĩ viṇivāiu  $  tisiraü jehĩ raṇaṅgaṇĕ ghāiu
jehĩ viroliu paharaṇa-jalaẏaru  $  khara-dūsaṇa-sāhaṇa-raẏaṇāẏaru
rahavara-ṇakka-ggāha-bhaẏaṅkaru  $  pavara-turaṅga-taraṅga-ṇirantaru
vara-gaẏa-bhaḍa-thaḍa-velā-bhīsaṇu  $  dhaẏa-kallola-vola-saṃdarisaṇu
tehaü riu-samuddu raṇĕ ghoṭṭiu  $  sāhasagaï-kappaẏaru paloṭṭiu
koḍi-sila vi saṃcāliẏa jehĩ  $  kiha kijjaï viggahu sahũ tehĩ

ghattā:

appijjaü sīẏa paẏattĕṇa  $  āẏaḍḍhiẏa-kovaṇḍa-kara
    jāma ṇa pāvanti raṇaṅgaṇĕ  $  dujjaẏa duddhara rāma-sara"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 5:


aṇṇu vihīsaṇa guṇa-ghaṇaü  $  sandesaü ṇīlahŏ taṇaü
gampi dasāṇaṇu ema bhaṇu  $  "viruāraü para-tiẏa-gamaṇu
jo para-dāra ramaï ṇaru mūḍhaü  $  acchaï ṇaraẏa-mahaṇṇavĕ chūḍhaü
para-dāreṇa ti-akkhu viṇaṭṭhaü  $  jaïẏahũ ciru dāru-vaṇĕ païṭṭhaü
paradārahŏ phaleṇa kamalāsaṇu  $  takkhaṇeṇa thiu so caürāṇaṇu
paradārahŏ phaleṇa sura-sundaru  $  sahasa-ṇaẏaṇu kiu ṇavara purandaru
paradārahŏ phaleṇa ṇillañchaṇu  $  kiu sa-kalaṅku ṇavara maẏalañchaṇu
paradārahŏ phaleṇa vaïsāṇaru  $  vara-vāhiĕ uṭṭhaddhu ṇirantaru
paradārahŏ phaleṇa kula-dīvahŏ  $  jīviu hiu māẏāsuggīvahŏ
aṇṇu vi kari jiha jo ummeṭṭhaü  $  bhaṇu paradāreṃ ko ṇa vi ṇaṭṭhaü

ghattā:

appāhiu lakkhaṇa-rāmĕhĩ  $  ṇiẏa-parihava-paḍa-dhovaĕhĩ
      pekkhesahi rāvaṇu paḍiẏaü  $  aṇṇĕhĩ divasĕhĩ thovaĕhĩ"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 6:


taṃ ṇisuṇĕvi ḍolliẏa-maṇĕṇa  $  mārui vuttu vihīsaṇĕṇa
"ṇa gavesaï jaṃ caviu paĩ  $  saẏavāraü sikkhaviu maĩ
to vi mahāraü ṇa kiu ṇivāriu  $  pajjaliẏaü maẏaṇaggi ṇirāriu
ṇa gaṇaï jiṇa-bhāsiẏa-guṇa-vaẏaṇaĩ  $  ṇa gaṇaï indaṇīla-maṇi-raẏaṇaĩ
ṇa gaṇaï gharu pariẏaṇu ṇāsantaü  $  ṇa gaṇaï paṭṭaṇu palaẏahŏ jantaü
ṇa gaṇaï riddhi viddhi siẏa sampaẏa  $  ṇa gaṇaï galagajjanta mahāgaẏa
ṇa gaṇaï hilihilanta haẏa cañcala  $  ṇa gaṇaï rahavara kaṇaẏa-samujjala
ṇa gaṇaï sālaṅkāru sa-ṇeuru  $  maṇaharu piṇḍavāsu anteuru
ṇa gaṇaï jala-kīlaü ujjāṇaĩ  $  jāṇaĩ jampāṇaĩ sa-vimāṇaĩ
sīẏahĕ vaẏaṇu ekku para maṇṇaï  $  bhaṇami paḍīvaü jaï āẏaṇṇaï

ghattā:

jaï ema vi ṇa kiu ṇivāriu  $  to āẏāmiẏa-āhavahŏ
      raṇĕ haṇuva tujjhu pekkhantahŏ  $  homi sahejjaü rāhavahŏ"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 7:


taṃ ṇisuṇeppiṇu pavaṇa-suu  $  sa-rahasu pulaẏa-visaṭṭa-bhuu
paḍiṇiẏattu vivarammuhaü  $  gaü ujjāṇahŏ sammuhaü
paṭṭaṇu ṇiravasesu parisesĕvi  $  avaloẏaṇiẏahĕ valĕṇa gavesĕvi
ravi-atthavaṇĕ suhaḍa-cūḍāmaṇi  $  pavarujjāṇu paẏaṭṭiu pāvaṇi
jaṃ suravaratarūhĩ saṃchaṇṇaü  $  malliẏa-kaṅkellīhĩ ravaṇṇaü
lavalīlaẏa-lavaṅga-ṇāraṅgĕhĩ  $  campaẏa-vaüla-tilaẏa-puṇṇaggĕhĩ
tarala-tamāla-tāla-tālūrĕhĩ  $  mālaï-māhuliṅga-mālūrĕhĩ
bhua-paümakkha-dakkha-khajjūrĕhĩ  $  kuṅkuma-devadāru-kappūrĕhĩ
vara-karamara-karīra-karavandĕhĩ  $  elā-kakkolehĩ sumandĕhĩ
candaṇa-vandaṇehĩ sāhārĕhĩ  $  eva tarūhĩ aṇeẏa-paẏārĕhĩ

ghattā:

tahŏ vaṇahŏ majjhĕ haṇuvantĕṇa  $  sīẏa ṇihāliẏa dummaṇiẏa
      ṇaṃ gaẏaṇa-maggĕ ummilliẏa  $  canda-leha vīẏahĕ taṇiẏa


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 8:


sahiẏa-sahāsĕhĩ pariẏariẏa  $  ṇaṃ vaṇa-devaẏa avaẏariẏa
tila-mittu ṇa 'valakkhaṇu jahĕ  $  ṇivvaṇṇijjaï kāĩ tahĕ
vara-pāẏa-talĕhĩ paüṇāraehĩ  $  siṅghala-ṇahehĩ dihi-gāraĕhĩ
uccaṅguliĕhĩ ceulliehĩ  $  vaṭṭuliĕhĩ gupphĕhĩ golliehĩ
vara-poṭṭariĕhĩ māẏandiehĩ  $  siri-pavvaẏa-taṇiĕhĩ maṇḍiehĩ
ūrua-jueṇa ṇippālaeṇa  $  kaḍimaṇḍaleṇa karahāḍaeṇa
vara-soṇiĕ kañcī-keriẏāĕ  $  taṇu-ṇāhieṇa gambhīriẏāĕ
sulaliẏa-puṭṭhiĕ siṅgāriẏāĕ  $  piṇḍatthaṇiẏaĕ elaüriẏāĕ
vacchaẏaleṃ majjhimaesaeṇa  $  bhua-siharĕhĩ pacchima-desaeṇa
vāramaī-kerĕhĩ vāhulehĩ  $  sindhava-maṇivandhahĩ vaṭṭulehĩ
māṇuggīvaĕ kacchāẏaṇeṇa  $  uṭṭhaüḍeṃ goggaḍiẏahĕ taṇeṇa
dasaṇāvaliẏaĕ kaṇṇāḍiẏaĕ  $  jīhaĕ kārohaṇa-vāḍhiẏaĕ
ṇāsaüḍĕhĩ tuṅga-visaẏa-taṇehĩ  $  gambhīraehĩ vara-loẏaṇehĩ
bhaühā-jueṇa ujjeṇaeṇa  $  bhāleṇa vi cittāūḍaeṇa
kāsiĕhĩ kavolĕhĩ pujjaehĩ  $  kaṇṇehi mi kaṇṇāujjaehĩ
kāolihĩ kesa-visesaeṇa  $  viṇaeṇa vi dāhiṇaesaeṇa

ghattā:

aha kiṃ vahuṇā vittharĕṇa  $  a-ṇiviṇṇĕṇa sundara-maïṇa
      ekkekkaü vatthu laeppiṇu  $  ṇāvaï ghaḍiẏa paẏāvaïṇa


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 9:


rāma-vioeṃ dummaṇiẏa  $  aṃsu-jalolliẏa-loẏaṇiẏa
mokkala-kesa kavola-bhua  $  diṭṭha visaṇṭhula jaṇaẏa-sua
jāṇaï-vaẏaṇa-kamalu alahantiu  $  suhu ṇa denti phullandhuẏa-pantiu
haṇaï to vi ṇa karanti ṇivāriu  $  kara-kamalahĩ lagganti ṇirāriu
eva silīmuha-sāsijjantī  $  aṇṇu vioa-soẏa-saṃtattī
vaṇĕ acchanti diṭṭha paramesari  $  sesa-sarīhĩ majjhĕ ṇaṃ sura-sari
harisiu añjaṇeu etthantarĕ  $  "dhaṇṇaü ekku rāmu bhuvaṇantarĕ
jo tiẏa eha āsi māṇantaü  $  rāvaṇu saĩ jĕ maraï alahantaü
ṇiralaṅkāra vi hontī sohaï  $  jaï maṇḍiẏa to tihuaṇu mohaï"
sīẏahĕ taṇaü rūu vaṇṇeppiṇu  $  appaü ṇahĕ pacchaṇṇu kareppiṇu

ghattā:

jo pesiu rāhavacandĕṇa  $  so ghattiu aṅgutthalaü
      ucchaṅgĕ paḍiu vaïdehihĕ  $  ṇāvaï harisahŏ poṭṭalaü


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 10:


pekkhĕvi rāmaṅgutthalaü  $  sarahasu hasiu sukomalaü
dihi parivaddhiẏa sahi-jaṇahŏ  $  tiẏaḍaĕ kahiu dasāṇaṇahŏ
"jīviu sahalu tuhāraü ajju  $  ajju ṇavara ṇikkaṇṭaü rajju
joaï ajju deva daha vaẏaṇaĩ  $  laddhaĩ ajju caüddaha raẏaṇaĩ
ubbhahi ajju chatta-dhaẏa-daṇḍaĩ  $  bhuñjahi ajju pihimi chakkhaṇḍa i
ajju matta-gaẏa-ghaḍaü pasāhahi  $  ajjuttuṅga turaṅgama vāhahi
pujjaü ajju païjja tuhārī  $  ettiẏa-kālahŏ hasiẏa bhaḍārī
lahu devāvahi ṇivvui-gāraü  $  vajjaü maṅgalu tūru tuhāraü
ettiu vujjhami ṇīsaṃdeheṃ  $  jaï āliṅgaṇu dei saṇeheṃ"
taṃ ṇisuṇevi dasāṇaṇu harisiu  $  savvaṅgiu romañcu padarisiu

ghattā:

jo cappĕvi cappĕvi bhariẏaü  $  saẏala-bhuvaṇa-saṃtāvaṇahŏ
      so harisu dharanta-dharantahŏ  $  aṅgĕ ṇa māiu rāvaṇahŏ

_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 11:


joiu mandoẏarihĕ muhu  $  "kantĕ paḍīvī jāhi tuhũ
abbhatthahi dhaẏaraṭṭha-gaï  $  mahu āliṅgaṇu dei jaï"
ṇisuṇevi aṇāgaẏa-jāṇī  $  saṃcalliẏa mandoẏari rāṇī
tāĕ samāṇu sa-doru sa-ṇeuru  $  saṃcalliu saẏalu vi anteuru
jaṃ papphulliẏa-paṅkaẏa-vaẏaṇaü  $  jaṃ kuvalaẏa-dala-dīhara-ṇaẏaṇaü
jaṃ surakari-kara-manthara-gamaṇaü  $  jaṃ para-ṇaravara-maṇa-jūravaṇaü
jaṃ sundaru sohaggugghaviẏaü  $  jaṃ pīṇatthaṇa-bhāroṇamiẏaü
jaṃ maṇaharu taṇu-majjha-sarīraü  $  jaṃ uraẏaḍa-ṇiẏamva-gambhīraü
jaṃ paẏa-ṇeuru ghaṇa-jhaṅkāraü  $  jaṃ raṅkholira-mottiẏa-hāraü
jaṃ kañcī-kalāva-pabbhāraü  $  jaṃ vibbhama-bhūbhaṅga-viẏāraü

ghattā:

taṃ tehaü rāvaṇa-keraü  $  anteuru saṃcalliẏaü
      ṇaṃ sa-bhamaru māṇasa-saravarĕ  $  kamaliṇi-vaṇu papphulliẏaü


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 12:


uṇṇaẏa-pīṇa-paoharihĩ  $  rāvaṇa-ṇaẏaṇa-suhaṅkarihĩ
lakkhiẏa sīẏāevi kiha  $  sariẏahĩ sāẏara-soha jiha
ṇimmiẏalañchaṇa sasi-joṇhā iva  $  titti-virahiẏa amiẏa-taṇhā iva
ṇivviẏāra jiṇavara-paḍimā iva  $  raï-vihi viṇṇāṇiẏa-ghaḍiẏā iva
abhaẏaṅkara chajjīva-daẏā iva  $  ahiṇava-komala-vaṇṇa laẏā iva
sa-paohara pāusa-sohā iva  $  avicala savvaṃsaha vasuhā iva
kanti-samujjala taḍi-mālā iva  $  savva-saloṇa uvahi-velā iva
ṇimmala kitti va rāmahŏ kerī  $  tihuaṇu bhamĕvi pariṭṭhiẏa serī

ghattā:

aṭṭhāraha juvaï-sahāsaĩ  $  sīẏahĕ pāsu samalliẏaĩ
    ṇaṃ saravarĕ siẏahĕ ṇisaṇṇaĩ  $  saẏavattaĩ papphulliẏaĩ


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 13:


gampiṇu pāsĕ vaīsarĕvi  $  kavaḍeṃ cāḍu-saẏaĩ karĕvi
rāhava-ghariṇi kisoẏariĕ  $  saṃvohiẏa mandoẏariĕ
"halĕ halĕ sīẏĕ sīẏĕ kiṃ mūḍhī  $  acchahi dukkha-mahaṇṇavĕ chūḍhī
halĕ halĕ sīẏĕ sīẏĕ kari vuttaü  $  laï cūḍaü kaṇṭhaü kaḍisuttaü
halĕ halĕ sīẏĕ sīẏĕ jaï jāṇahi  $  laï vatthaĩ tamvolu samāṇahi
halĕ halĕ sīẏĕ sīẏĕ suṇu vaẏaṇaĩ  $  aṅgu pasāhahi añjahi ṇaẏaṇaĩ
halĕ halĕ sīẏĕ sīẏĕ laï dappaṇu  $  cūḍi ṇivaddhahi joahi appaṇu
halĕ halĕ sīẏĕ sīẏĕ aviolĕhĩ  $  caḍu gaẏavarĕhĩ gilla-gillolĕhĩ
halĕ halĕ sīẏĕ sīẏĕ uttuṅgĕhĩ  $  caḍu caḍulĕhĩ hiṃsanta-turaṅgĕhĩ
halĕ halĕ sīẏĕ sīẏĕ mahi bhuñjahi  $  māṇusa-jammahŏ phalu aṇuhuñjahi

ghattā:

piu icchahi paṭṭu paḍicchahi  $  jaï sabbhāveṃ hasiu paĩ
      to laï mahaevi-pasāhaṇu  $  abbhatthiẏa ettaḍaü maĩ


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 14:


taṃ ṇisuṇevi videha-sua  $  pabhaṇaï pulaẏa-visaṭṭa-bhua
"saccaü icchami dahavaẏaṇu  $  jaï jiṇa-sāsaṇĕ karaï maṇu
icchami jaï mahu muhu ṇa ṇihālaï  $  icchami aṇuvaẏāĩ jaï pālaï
icchami jaï mahu māsu ṇa bhakkhaï  $  icchami ṇiẏaẏa-sīlu jaï rakkhaï
icchami jaï bhīẏaü mambhīsaï  $  icchami jaï para-davvu ṇa hiṃsaï
icchami para-kalattu jaï vañcaï  $  icchami jaï aṇudiṇu jiṇu añcaï
icchami jaï kasāẏa parisesaï  $  icchami jaï paramatthu gavesaï
icchami jaï paḍimāu samāraï  $  icchami jaï pujjaü ṇīsāraï
icchami abhaẏa-dāṇu jaï desaï  $  icchami jaï tava-caraṇu laesaï
icchami jaï ti-kālu jiṇu vandaï  $  icchami jaï maṇu garahaï ṇindaï

ghattā:

aṇṇu mi icchami mandoẏari  $  āẏāmiẏa-pavarāhavahŏ
      sirasā calaṇĕhĩ ṇivaḍeppiṇu  $  jaï maĩ appaï rāhavahŏ


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 15:


jaï puṇu ṇaẏaṇāṇandaṇahŏ  $  ṇa samappiẏa rahu-ṇandaṇahŏ
to haũ icchami eu halĕ  $  puri khippantī uvahi-jalĕ
icchami ṇandaṇavaṇu bhajjantaü  $  icchami paṭṭaṇu palaẏahŏ jantaü
icchami ṇisiẏara-valu atthantaü  $  icchami gharu pāẏālahŏ jantaü
icchami dahamuha-taru chijjantaü  $  tilu tilu rāma-sarĕhĩ bhijjantaü
icchami dasa vi siraĩ ṇivaḍantaĩ  $  sarĕ haṃsāhaẏaĩ va saẏavattaĩ
icchami anteuru rovantaü  $  kesa-visanthulu dhāhāvantaü
icchami chijjantaĩ dhaẏa-cindhaĩ  $  icchami ṇaccantāĩ kavandhaĩ
icchami dhūmandhārijjantaĩ  $  caü-disu suhaḍa-ciẏāĩ valantaĩ
jaṃ jaṃ icchami taṃ taṃ saccaü  $  ṇaṃ [to] karami ajju halĕ paccaü

ghattā:

jo āiu rāhava-keraü  $  ehu acchaï aṅgutthalaü
      mahu sahala-maṇoraha-gāraü  $  tumhahã dukkhahã poṭṭalaü"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 16:


taṃ ṇisuṇevi viruddha-maṇa  $  suravara-kari-kumbhaẏala-thaṇa
lakkhaṇa-rāma-pasaṃsaṇĕṇa  $  pajaliẏa-kova-huāsaṇĕṇa
"maru kahĩ taṇaü rāmu kahĩ lakkhaṇu  $  ajju pāvĕ taü kuddhu dasāṇaṇu
sambharu sambharu iṭṭhā-devaü  $  maṃsu vihañjĕvi bhūahã devaü
līha luhami tuha taṇaẏahŏ ṇāmahŏ  $  jiha ṇa hohi rāmaṇahŏ ṇa rāmahŏ
eu bhaṇeppiṇu riu-paḍikūleṃ  $  dhāiẏa mandoari sahũ sūleṃ
jālāmāliṇī visahũ jāleṃ  $  kaṅkālī karāla-karavāleṃ
vijjuppaha vijjujjala-vaẏaṇī  $  dasaṇāvali rattuppala-ṇaẏaṇī
haẏamuhi hilihilanti uddhāiẏa  $  gaẏamuhi gulugulanti saṃpāiẏa
taṃ valu ṇiĕvi tiẏahũ bhīsāṇahũ  $  kālu kiẏantu vi muccaï pāṇahũ

ghattā:

tehaĕ vi kālĕ paḍivaṇṇaĕ  $  viṇu rāmeṃ viṇu lakkhaṇĕṇa
    vaïdehihĕ cittu ṇa kampiu  $  diḍha-valeṇa sīlahŏ taṇĕṇa


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 17:


taṃ uvasaggu bhaẏāvaṇaü  $  aṇṇu vi sīẏa-diḍhattaṇaü
pekkhĕvi pulaẏa-visaṭṭa-bhuu  $  laggu pasaṃsahũ pavaṇa-suu
"dhīru jĕ dhīriu hoi ṇiẏāṇĕ vi  $  ḍhukkantaĕ jīviẏa-avasāṇĕ vi
tiẏahĕ hoi jaṃ sīẏahĕ sāhasu  $  taṃ tehaü purisahŏ vi ṇa ḍhaḍḍhasu
ehaĕ vihura-kālĕ vaṭṭantaĕ  $  sāmihĕ taṇaĕ kalattĕ marantaĕ
jaï maĩ appaü ṇāhĩ pagāsiu  $  to ahimāṇu maraṭṭu viṇāsiu"
ema bhaṇeppiṇu laüḍi-vihatthaü  $  ahiṇava-piñjara-vattha-ṇiẏatthaü
ṇaṃ kaṇiẏāri-ṇivahu papphulliu  $  ṇaṃ kalahoẏa-puñju saṃcalliu

ghattā:

mandoẏari-sīẏāevihĩ  $  kalahĕ pavaddhiĕ bhuvaṇa-siri
    ṇaṃ uttara-dāhiṇa-bhūmihĩ  $  majjhĕ pariṭṭhiu viñjhaïri


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 18:


"osaru osaru diḍha-maïhĕ  $  pāsahŏ sīẏa-mahāsaïhĕ
haũ āẏāmiẏa-para-valĕhĩ  $  dūu visajjiu hari-valĕhĩ
haũ so rāma-dūu saṃpāiu  $  aṅgutthalaü laeppiṇu āiu
paharahŏ maĩ samāṇu jaï sakkahŏ  $  sīẏā-evihĕ pāsu ma ḍhukkahŏ
taṃ ṇisuṇevi vaẏaṇu ṇisigoari  $  caviẏa viruddha kuddha mandoari
"caṅgaü purisa-visesu gavesiu  $  sāṇu laevi sīhu parisesiu
kharu saṃgahĕvi turaṅgamu vañciu  $  jiṇu pariharĕvi ku-devaü añciu
chālaü dharĕvi gaïndu vimukkaü  $  vaḍḍantarĕṇa mitta tuhũ cukkaü
ekku vi uvaẏāru ṇa sambhariẏaü  $  rāvaṇu muĕvi rāmu jaṃ variẏaü
jasu ṇāmeṇa ji hāsaü dijjaï  $  tāsu kema dūattaṇu kijjaï

ghattā:

jo saẏala-kālu pujjevvaü  $  kaḍaẏa-maüḍa-kaḍisuttaĕhĩ
      so evahĩ tuhũ vandhevvaü  $  coru va milĕvi vahuttaĕhĩ


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 19:


taṃ ṇisuṇĕvi haṇuvantu kiha  $  jhatti palittu davaggi jiha
     "jaṃ paĩ rāmahŏ ṇinda kaẏa  $  kiha saẏa-khaṇḍu ṇa jīha gaẏa
jo dhagadhagadhagantu vaïsāṇaru  $  rakkhasa-vaṇa-tiṇa-rukkha-bhaẏaṅkaru
aṇṇu vi jasu sahāu bhaḍa-bhañjaṇu  $  jhaḍajhaḍanti (?) somitti-pahañjaṇu
tehĩ viruddhaehĩ ko chuṭṭaï  $  jāhã ṇiṇāeṃ amvaru phuṭṭaï
kaṇhahŏ kiṇṇa parakkamu vujjhiu  $  khara-dūsaṇĕhĩ samaü jeṃ jujjhiu
cāliẏa koḍisila vi avioleṃ  $  lacchi va gaĕṇa gilla-gilloleṃ
sāhasagaï vi viẏāriu rāmeṃ  $  ko jagĕ aṇṇu teṇa āẏāmeṃ
ahavaï rāvaṇo vi jasa-luddhaü  $  ṇavara cāru-sīleṇa na laddhaü
corahŏ paraẏāriẏahŏ ajjoevi  $  tāsu sahāu hoi kiṃ koi vi

ghattā:

aṇṇu vi ṇava-komala-vāhĕhĩ  $  jasu dijjaï āliṅgaṇaü
      mandovari tahŏ ṇiẏa-kantahŏ  $  kiha kijjaï dūattaṇaü"


_______________________________________________________________


START
PAUMACARIU, Kaṇḍa III, Saṃdhi 49, Kaḍavaka 20:


jaṃ pomāiu dāsarahi  $  ṇindiu rāvaṇa-vala-uvahi
taṃ mandoari kuiẏa maṇĕ  $  vijju pagajjiẏa jiha gaẏaṇĕ
"arĕ arĕ haṇuva haṇuva vala-gāvahũ  $  diḍhu hojjahi eẏahũ ālāvahũ
jaï ṇa vihāṇaĕ paĩ vandhāvami  $  to ṇiẏa-gottĕ kalaṅkaü lāvami
aṇṇu mi ghariṇi ṇa homi ṇisindahŏ  $  ṇaü paṇivāu karemi jiṇindahŏ"
ema bhaṇevi turiu saṃcalliẏa  $  vela samuddahŏ jiha utthalliẏa
parivāriẏa laṅkāhiva-pattihĩ  $  paḍhama-vihatti va sesa-vihattihĩ
ṇeura-hāra-dora-pālamvĕhĩ  $  suradhaṇu-tārāẏaṇa-paḍivimvĕhĩ
pakkhalanti ṇivaḍanti kisoẏari  $  gaẏa ṇiẏa-ṇilaü patta mandoẏari

ghattā:

haṇuĕṇa vi rahasucchalliĕṇa  $  duddama-daṇu-dappubbhuĕhĩ
    ṇaṃ jiṇavara-paḍima surindĕṇa  $  paṇamiẏa sīẏa sa ẏaṃ bhu ĕhĩ


----------  [50. paṇṇāsamo saṃdhi]  ----------


gaẏa mandoẏari ṇiẏa-gharahŏ haṇuvantu vi sīẏahĕ sammuhaü
aggaĕ thiu ahiseẏa-karu ṇaṃ suravara-lacchihĕ matta-gaü


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 1:


mālūra-pavara-pīvara-thaṇāĕ  $  kuvalaẏa-dala-dīhara-loẏaṇāĕ
papphulliẏa-vara-kamalāṇaṇāĕ  $  haṇuvantu papucchiu diḍha-maṇāĕ

(paddhaḍiẏā-duvaī)
"kahĕ kahĕ vaccha vaccha vahu-ṇāmahŏ  $  kusala-vatta kiṃ akusalu rāmahŏ
kahĕ kahĕ vaccha vaccha kamalekkhaṇu  $  kiṃ viṇihaü kiṃ jīvaï lakkhaṇu"
taṃ ṇisuṇĕvi sirasā paṇamanteṃ  $  akkhiẏa kusala-vatta haṇuvanteṃ
"māĕ māĕ karĕ dhīraü ṇiẏa-maṇu  $  jīvaï rāmacandu sa-jaṇaddaṇu
ṇavari pariṭṭhiu līha-visesaü  $  tavasi va savva-saṅga-parisesaü
candu va vahula-pakkha-khaẏa-khīṇaü  $  ṇivaï va rajja-vihoẏa-vihīṇaü
rukkhu va patta-riddhi-paricattaü  $  sukaï va dukkara kaha cintantaü
taraṇi va ṇiẏa-kiraṇĕhĩ parivajjiu  $  jalaṇu va toẏa-tusāra-parajjiu

ghattā:

indu va cavaṇa-kālĕ lhasiu  $  dasamihĕ āgamaṇĕ jema jalahi
      khāma-khāmu parijhīṇa-taṇu  $  tiha tumha vioeṃ dāsarahi


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 2:

aṇṇu vi maẏaraharāvatta-dharu  $  sira-sihara-caḍāviẏa-ubhaẏa-karu
ṇiẏa jaṇaṇi vi eva ṇa aṇusaraï  $  somitti jema paĩ saṃbharaï
(paddhaḍiẏā-duvaī)
sumaraï ṇiẏa-ṇandaṇu māẏā iva  $  sumaraï sihi pāusa-chāẏā iva
sumaraï jaṇu pahu-majjāẏā iva
sumaraï bhiccu su-sāmi-daẏā iva  $  sumaraï karahu karīra-laẏā iva
sumaraï matta-hatthi vaṇarāi va  $  sumaraï muṇivaru gaï-pavarā iva
sumaraï ṇiddhaṇu dhaṇa-saṃpatti va  $  sumaraï suravaru jammuppatti va
sumaraï bhaviu jiṇesara-bhatti va  $  sumaraï vaïẏākaraṇu vihatti va
sumaraï sasi saṃpuṇṇa pahā iva  $  sumaraï vuhaẏaṇu sukaï-kahā iva
tiha paĩ sumaraï devi jaṇaddaṇu  $  rāmahŏ pāsiu so dūmiẏa-maṇu

ghattā:

ekku tuhāraü parama-duhu  $  aṇṇekku vi rahu-taṇaẏahŏ taṇaü
      ekku ratti aṇṇekku diṇu  $  somittihĕ sokkhu kahĩ taṇaü"


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 3:


to guṇa-gaṇa-salila-mahāṇaïhĕ  $  romañcu pavaḍḍhiu jāṇaïhĕ
kañcuu phuṭṭĕvi saẏa-khaṇḍu gaü  $  ṇaṃ khalu alahantu visiṭṭha-maü

(paddhaḍiẏā-duvaī)
paḍhamu sarīru tāhĕ romañciu  $  pacchaĕ ṇavara visāeṃ khañciu
"dukkaru rāma-dūu ehu āiu  $  mañchuḍu aṇṇu ko vi saṃpāiu
atthi aṇeẏa etthu vijjāhara  $  je ṇāṇāviha-rūva-bhaẏaṅkara
savvahã maĩ sabbhāva ṇirikkhiẏa  $  candaṇahi vi ciru ṇāhĩ parikkhiẏa
ṇaṃ vaṇa-devaẏa thāṇahŏ cukkī  $  "maĩ pariṇahŏ" pabhaṇanti paḍhukkī
ṇavara ṇiẏāṇĕ hūa vijjāhari  $  kilikilanti thiẏa amhahã uppari
lakkhaṇa-khaggu ṇievi paṇaṭṭhī  $  hariṇi va vāha-silīmuha-taṭṭhī
aṇṇekkaĕ kiu ṇāu bhaẏaṅkaru  $  haü mi chaliẏa vicchoiu halaharu

ghattā:

kahĩ lakkhaṇu kahĩ dāsarahi  $  āẏahŏ dūattaṇu kahĩ taṇaü
      māẏā-rūveṃ piu karĕvi  $  maṇu joaï ko vi mahu ttaṇaü


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 4:


āḍhavami kheḍḍu vari eṇa sahũ  $  pekkhahũ kavaṇuttaru dei mahu
māṇavĕṇa hovi āsaṅghiẏaü  $  kiha lavaṇa-mahovahi laṅghiẏaü"
paccāriu ṇiẏa-maṇĕ cintantiĕ  $  "jaï tuhũ rāma-dūu viṇu bhantiĕ
to kiha kamiu vaccha paĩ paĩ sāẏaru  $  jo so ṇakka-ggāha-bhaẏaṅkaru
kacchava-maccha-daccha-pucchāhaü  $  suṃsumāra-kari-maẏara-saṇāhaü
joẏaṇa-saẏaĩ satta jala-vittharu  $  ṇicca-ṇigou jema aï-duttaru
ekku mahovahi duppaïsāro  $  aṇṇu vi āsālī-pāẏāro
so savvahũ dulaṅghu saṃsāru va  $  avuhahũ visamaü paccāhāru va
tahŏ paḍivalu parivaddhiẏa-harisaü  $  vajjāuhu vajjāuha-sarisaü
aṇṇu mahāhavĕ vipphuriẏāhari  $  kema parajjiẏa laṅkāsundarī

ghattā:

āẏaĩ savvaĩ pariharĕvi  $  tuhũ laṅkā-ṇaẏari païṭṭhu kiha
      aṭṭha vi kammaĩ ṇiddalĕvi  $  vara-siddhi-mahāpuri siddhu jiha


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 5:


taṃ ṇisuṇĕvi vaẏaṇu mahagghaviu  $  vihaseppiṇu aṃjaṇeu caviu
"paramesari ajja vi bhanti taü  $  jāvĕhĩ vajjāuhu samarĕ haü
jāvĕhĩ vasikiẏa laṅkāsundari  $  laïẏa sā vi kuñjarĕṇa va kuñjari
ṇihaẏāsāli mahovahi laṅghiu  $  evahĩ rāvaṇo vi āsaṅghiu
eva vi jaï ṇa devi pattijjahi  $  to rāhava-saṅkeu suṇejjahi
jaïẏahũ vaṇa-vāsahŏ ṇīsariẏaĩ  $  dasaüra-kuvvara-pura païsariẏaĩ
ṇammaẏa viñjhu tāvi ahiṇāṇaĩ  $  aruṇagāma-rāmaüri-paẏāṇaĩ
jaẏaüra-ṇandāvatta-ṇivāṇaĩ  $  khemañjali-vaṃsatthala-thāṇaĩ
gutta-sugutta-jaḍāi-ṇivesaĩ  $  khaggu samvu-candaṇahi-paesaĩ
khara-dūsaṇa-saggāma-pavañcaĩ  $  tisiraẏa-raṇa-cariẏāĩ daïccaĩ

ghattā:

eẏaĩ cindhaĩ pāẏaḍaĩ  $  avarāi mi kiẏaĩ jāĩ chalaĩ
     kāĩ ṇa paĩ aṇuhūāĩ  $  avaloẏaṇi-sīhaṇāẏa-phalaĩ


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 6:


suṇi jiha jaḍāi saṃghāriẏaü  $  raṇĕ raẏaṇakesi vitthāriẏaü
sahasagaï sarehĩ viẏāriẏaü  $  suggīu rajjĕ vaïsāriẏaü
taṃ ṇisuṇevi sīẏa pariosiẏa  $  "sāhu sāhu bho" ema paghosiẏa
"suhaḍa-sarīra-vīra-vala-maddahŏ  $  saccaü bhiccu hohi valahaddahŏ"
puṇu puṇu ema pasaṃsa karantiĕ  $  parihiu aṅgutthalaü turantiĕ
rehaï karaẏala-kamalāiddhaü  $  ṇaṃ mahuaru maẏaranda-païddhaü
tāva caütthaü paharu samāhaü  $  laṅkahĩ diṇṇu ṇāĩ jama-paḍahaü
ṇāĩ paghosaï "ahŏ ahŏ loẏahŏ  $  dhammu karahŏ dhaṇa-riddhi ma joẏahŏ
saccu cavahŏ para-davvu ma hiṃsahŏ  $  jeṃ cukkahŏ tahŏ vaïvasa-mahisahŏ
para-tiẏa majju maṃsu mahu vañcahŏ  $  jeṃ cukkahŏ saṃsāra-pavañcahŏ

ghattā:

maṃ jāṇejjahŏ paharu gaü  $  jamarāẏahŏ keraü āṇa-karu
      tikkhĕhĩ ṇāḍi-kuḍhāraĕhĩ  $  divĕdivĕ chindevaü āu-taru"


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 7:


ṇaṃ puṇu vi paghosaï ghaḍiẏa-saru  $  "haũ tumhahũ guru uvaesa-karu
jaggahŏ jaggahŏ kettiu suahŏ  $  maccharu ahimāṇu māṇu muahŏ
kiṇṇa ṇiẏacchahŏ āu galantaü  $  ṇāḍi-pamāṇĕhĩ parimijjantaü
aṭṭhāraha-saẏa-saṅkha-pagāsĕhĩ  $  siddhĕhĩ saḍasiehĩ ūsāsĕhĩ
ṇāḍi-pamāṇu pagāsiu ehaü  $  vihĩ ṇāḍihĩ muhuttu taṃ kehaü
satta-saẏāhiehĩ ti-sahāsĕhĩ  $  aṇṇu vi tehattari-ūsāsĕhĩ
ekku muhutta-pamāṇu ṇivaddhaü  $  du-muhuttĕhĩ paharaddhu pasiddhaü
paharaddhu vi sattaddha-sahāsĕhĩ  $  aṇṇu vi chāẏālĕhĩ ūsāsĕhĩ
vihĩ addhĕhĩ diṇaddhahŏ addhaü  $  vāṇavaī-ūsāsĕhĩ vaddhaü
aṇṇu vi paṇṇārahahĩ sahāsĕhĩ  $  paharu pagāsiu sokkha-ṇivāsĕhĩ

ghattā:

ṇāḍihĕ ṇāḍihĕ kumbhu gaü  $  caüsaṭṭhihĩ kumbhĕhĩ ratti-diṇu
      ettiu chijjaï āu-valu  $  teṃ kajjeṃ thuvvaï parama-jiṇu"


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 8:


ṇisi-paharĕ caütthaĕ tāḍiẏaĕ  $  ṇaṃ jaga-kavāḍĕ ugghāḍiẏaĕ
tahĩ tehaĕ kālĕ pagāsiẏaü  $  tiẏaḍaĕ siviṇaü viṇṇāsiẏaü
"halĕ halĕ lavaliĕ laïĕ lavaṅgiĕ  $  sumaṇĕ suvuddhiĕ tārĕ taraṅgiĕ
halĕ kakkoliĕ kuvalaẏa-loẏaṇĕ  $  halĕ gandhāri gori goroẏaṇĕ
halĕ vijjuppahĕ jālāmāliṇi  $  halĕ haẏamuhi gaẏamuhi kaṅkāliṇi
siviṇaü ajju māĕ maĩ diṭṭhaü  $  ekku johu ujjāṇĕ païṭṭhaü
taru taru savvu teṇa ākarisiu  $  vajjeṃ jiha vaṇa-bhaṅgu padarisiu
so vi ṇivaddhaü indaï-rāeṃ  $  pāva-piṇḍu ṇaṃ garua-kasāeṃ
paṭṭaṇĕ païsāriu veḍheppiṇu  $  gaü dasasira-sirĕ pāu ṭhaveppiṇu
puṇu thovantarĕ harisiẏa-gatteṃ  $  kiu ghara-bhaṅgu ṇāĩ du-kalatteṃ

ghattā:

tāva 'ṇṇekkeṃ ṇaravarĕṇa  $  suravahua-suhāsaẏa-coraṇiẏa
     uppāḍeppiṇu uvahi-jalĕ  $  āvaṭṭiẏa laṅka sa-toraṇiẏa"


_______________________________________________________________

START
PAUMACARIU, Kaṇḍa III, Saṃdhi 50, Kaḍavaka 9:


taṃ vaẏaṇu suṇĕvi tiẏaḍahĕ taṇaü  $  tahĩ ekkahĕ maṇĕ vaddhāvaṇaü
"halĕ caṅgaü siviṇaü diṭṭhu paĩ  $  rāvaṇahŏ kahevaü gampi maĩ
eu jaṃ diṭṭhu maṇoharu uvavaṇu  $  taṃ vaïdehihĕ keraü jovvaṇu
ṇiddaramaliu jeṇa so rāvaṇu  $  jo ṇivaddhu so sattu bhaẏāvaṇu
jo dahagīvahŏ uvari padhāiu  $  so ṇimmalu jasu kahi mi ṇa māiu
jaṃ puhaī-jaẏagharu viddhaṃsiu  $  taṃ para-valu dahamuhĕṇa viṇāsiu
jaṃ parighitta laṅka raẏaṇāẏarĕ  $  sā mihiliẏa païsāriẏa siriharĕ"
taṃ ṇisuṇĕvi aṇṇekka pavolliẏa  $  gaggara-vaẏaṇī aṃsu-jalolliẏa
"avaseṃ siviṇaü hoi asundaru  $  jahĩ paḍivakkhahŏ pakkhiu sundaru
muṇivara-bhāsiu ḍhukku pamāṇahŏ  $  jiha laṅkahĕ viṇāsu ujjāṇahŏ

ghattā:

ehu siviṇaü sīẏahĕ sahalu  $  jasu rāmahŏ vi jaü jaṇaddaṇahŏ
      sahũ parivāreṃ sahũ valĕṇa  $  khaẏa-kālu paḍhukku dasāṇaṇahŏ"


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 10:


tahĩ avasarĕ pīṇa-paohariĕ  $  aruṇuggamĕ laṅkāsundariĕ
ira-aïraü viṇṇi mi pesiẏaü  $  haṇuvantahŏ pāsu gavesiẏaü
jahĩ ujjāṇĕ pariṭṭhiu pāvaṇi  $  saẏala-ṇarinda-vinda-cūḍāmaṇi
tahĩ saṃpattaü viṇṇi vi juvaïu  $  ṇaṃ siva-sāsaĕ tavasiri-sugaïu
ṇaṃ khama-daẏaü jiṇāgamĕ diṭṭhaü  $  jaẏakāreppiṇu pāsĕ ṇiviṭṭhaü
teṇa vi tāhĩ samaü piu jampĕvi  $  kaṇṭhaü kañcī-dāmu samappĕvi
puṇu viṇṇatta halīsa-maṇohari  $  "bhoaṇu tumha kema paramesari"
akkhaï sīẏa samīraṇa-puttahŏ  $  "vāsara ekkavīsa maĩ bhuttahŏ
jāma ṇa patta vatta bhattārahŏ  $  tāma ṇivitti majjhu āhārahŏ
ajju ṇavara paripuṇṇa maṇoraha  $  taṃ jĕ bhojju jaṃ sua rāmahŏ kaha"

ghattā:

taṃ ṇisuṇĕvi pavaṇahŏ suĕṇa  $  avaloiu muhu aïrahŏ taṇaü
      "gampiṇu akkhu vihīsaṇahŏ  $  vuccaï sīẏahĕ kari pāraṇaü


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 11:


irĕ tuhu mi jāhi paramesarihĕ  $  taṃ mandiru laṅkāsundarihĕ
lahu bhoẏaṇu āṇahi maṇaharaü  $  jaṃ sa-rasu sa-ṇehaü jiha suraü"
taṃ ṇisuṇevi ve vi saṃcalliu  $  ṇaṃ surasari-jaüṇaü utthalliu
raddhu bhattu lahu leviṇu āẏaü  $  ṇaṃ sarasaï-lacchiu vikkhāẏaü
vaḍḍhiu bhoẏaṇu bhoẏaṇa-sejjaĕ  $  acchaĕ pacchaĕ laṇhaĕ pejjaĕ
sakkara-khaṇḍĕhĩ pāẏasa-paẏasĕhĩ  $  laḍḍuva-lāvaṇa-guḍa-ikkhurasĕhĩ
maṇḍā-soẏavatti-ghiẏaūrĕhĩ  $  mugga-sūa-ṇāṇāviha-kūrĕhĩ
sālaṇaĕhĩ vahu-viviha-vicittĕhĩ  $  māiṇi-māẏandehĩ vicittĕhĩ
allaẏa-pippali-miriẏāmalaĕhĩ  $  lāvaṇa-mālūrĕhĩ komalaĕhĩ
cibbhiḍiẏā-kacora-vāsuttĕhĩ  $  peua-pappaḍehĩ sa-pahuttĕhĩ
kelaẏa-ṇālikera-jamvīrĕhĩ  $  karamara-karavandehĩ karīrĕhĩ
timmaṇehĩ ṇāṇāviha-vaṇṇĕhĩ  $  sāḍiva-bhajjiẏa-khaṭṭāvaṇṇĕhĩ
aṇṇu mi khaṇḍasolla-guḍasollĕhĩ  $  vaḍavāiṅgaṇehĩ kārellĕhĩ
viñjaṇehĩ sa-mahiẏa-dahi-khīrĕhĩ  $  sihariṇi-dhūmavatti-sovīrĕhĩ

ghattā:

acchaü eu (?) muharasiu  $  aviẏaṇhaü ulhāvaṇaü kiha
      jahĩ jĕ laïjjaï tahĩ jĕ tahĩ  $  guliẏāraü jiṇavara-vaẏaṇu jiha


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 12:


taṃ tehaü bhuñjĕvi bhoẏaṇaü  $  puṇu karĕvi vaẏaṇa-pakkhālaṇaü
samalahĕvi aṅgu vara-candaṇĕṇa  $  viṇṇatta devi maru-ṇandaṇĕṇa
"caḍu mahu taṇaĕ khandhĕ paramesari  $  ṇemi tetthu jahĩ rāhava-kesari
milahŏ ve vi pūrantu maṇoraha  $  phiṭṭaü jaṇavaĕ rāmāẏaṇa-kaha"
taṃ ṇisuṇevi devi gañjolliẏa  $  sāhukkāru karanti pavolliẏa
"sundara ṇiẏa-gharu gaẏa-guṇa-vahuahĕ(?)  $  eha ṇa ṇitti hoi kula-vahuahĕ
gammaï vaccha jaï vi ṇiẏa-kulaharu  $  viṇu bhattāreṃ gamaṇu asundaru
jaṇavaü hoi duguñchaṇa-sīlaü  $  khala-sahāu ṇiẏa-citteṃ maïlaü
jahĩ jĕ ajuttu tahĩ jĕ āsaṅkaï  $  maṇu rañjĕvi sakko vi ṇa sakkaï
ṇihaĕ dasāṇaṇĕ jaẏa-jaẏa-saddeṃ  $  maĩ jāevaü sahũ valahaddeṃ

ghattā:

jāhi vaccha acchāmi haũ  $  ṇimmala-dasaraha-vaṃsubbhavahŏ
      laï cūḍāmaṇi mahu taṇaü  $  ahiṇāṇu samappahi rāhavahŏ


_______________________________________________________________


START
PAUMACARIU, Kaṇḍa III, Saṃdhi 50, Kaḍavaka 13:


aṇṇu vi āliṅgĕvi guṇa-ghaṇaü  $  sandesaü akkhu mahu ttaṇaü
"vala tujjhu vioeṃ jaṇaẏa-suẏa  $  thiẏa līha-visesa ṇa kaha vi mua
jhīṇa maẏaṅka-leha gaha-gahiẏa va  $  jhīṇa surinda-riddhi tava-rahiẏa va
jhīṇa kudesa-majjhĕ vāsāṇi va  $  jhīṇāvuha-muhĕ sukaï-suvāṇi
jhīṇa divāẏara-daṃsaṇĕ ratti va  $  jhīṇa ku-jaṇavaĕ jiṇavara-bhatti va
jhīṇa dubhikkhĕ attha-sampatti va  $  jhīṇa vuḍhattaṇĕṇa vala-satti va
jhīṇa caritta-vihūṇahŏ kitti va  $  jhīṇa ku-kulaharĕ kulavahu-ṇitti va
aṇṇu vi dasaraha-vaṃsa-pagāsahŏ  $  vacchatthalĕ jaẏa-lacchi-ṇivāsahŏ
raṇĕ duvvāra-vaïri-viṇivārahŏ  $  tahŏ saṃdesaü ṇehi kumārahŏ
vuccaï "paĩ honteṇa vi lakkhaṇa  $  acchaï sīẏa ruẏanti alakkhaṇu

ghattā:

ṇaü devĕhĩ ṇaü dāṇavĕhĩ  $  ṇaü rāmeṃ vaïri-viẏāraĕṇa
      para mārevvaü dahavaẏaṇu  $  sa ĩ bhu a-jualeṇa tuhāraĕṇa""



----------  [51. ekkavaṇṇāsamo saṃdhi]  ----------


taṃ cūḍāmaṇi levi gaü lacchi-ṇivāsahŏ akhaliẏa-māṇahŏ
ṇaṃ sura-kari kamaliṇi-vaṇahŏ mārui valiu samuhu ujjāṇahŏ


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 1:

duvaī
vihuṇĕvi vāhu-daṇḍa paricintaï riu-jaẏalacchi-maddaṇo
"tāma ṇa jāmi ajju jāma ṇa romāviu maĩ dasāṇaṇo

vaṇu bhañjami rasamasakasamasantu  $  mahivīḍha-gāḍhu virasorasantu
ṇāẏaüla-viula-cumbhala-valantu  $  rukkhukkhaẏa-khara-khoṇiĕ khalantu
ṇīsesa-diẏantara-parimalantu  $  kaṅkelli-velli-lavalī-lalantu
tuṅgaṅga-bhiṅga-gumugumugumantu  $  taru lagga-bhagga-dumudumudumantu (?)
elā-kakkolaẏa-kaḍaẏaḍantu  $  vaḍa-viḍava-tāḍa-taḍataḍataḍantu
karamara-karīra-karakaraẏarantu  $  āsatthāgatthiẏa-tharaharantu
maḍḍaḍḍa-maḍḍa saẏa-khaṇḍa jantu  $  sattacchaẏa-kusumāmoẏa-dintu

ghattā:

ummūlantu asesa taru  $  ekku muhuttu etthu parisakkami
    jovvaṇu jema vilāsiṇihĕ  $  vaṇu daramalami ajju jiha sakkami"


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 2:

duvaī
puṇaravi vāravāra pariañcĕvi ṇiẏaẏa-maṇeṇa sundaro  $  ṇandaṇa-vaṇĕ païṭṭhu ṇaṃ māṇasa-saravarĕ amara-kuñjaro
ṇavari uvavaṇālae tetthu ṇijjhāiẏāsoga-ṇāraṅga-puṇṇāga-ṇāgā lavaṅgā piẏaṅgū-viḍaṅgā samuttuṅga-sattacchaẏā
karamara-karavanda-rattandaṇā dāḍimī-devadārū-haliddī-bhuā dakkha-ruddakkha-paümakkha-aïmuttaẏā
taru tarala-tamāla-tālela-kakkola-sālā visālañjaṇā vañjulā ṇimva-sindīu sindūra-mandāra-kundenda-sajjajjuṇā
surataru-kaẏalī-kaẏamvamva-jamvīra-jamvumvarā limva-kosamva-khajjūra-kappūra-tārūra-mālūra-āsattha-ṇaggohaẏā
tilaẏa-vaüla-campaẏā ṇāgavellī-vaẏā pippalī pupphalī pāḍalī keẏaī māhavī malliẏā māhuliṅgī-tarū
sa-phaṇasa-lavalī-sirīkhaṇḍa-mandāgarū-silhaẏā puttajīvā sirīsetthiẏāriṭṭhiẏā-kojjaẏā jūhiẏā ṇālikeravvaī
hariḍaï-hariẏā-lakaccālalāvañjaẏā pikka-vandukka-koraṇṭa-vāṇikkha-veṇū-tisañjhā-mirī-allaẏā-ḍhaüa-ciñcā-mahū
kaṇaïra-kaṇiẏāri-sellū-karīrā karañjāmalī-kaṅguṇī-kañcaṇā evamāitti aṇṇe vi je pāẏavā keṇa te vujjhiẏā

ghattā:

āẏahũ pavara-mahaddumahũ  $  pahilaü pāriẏāu āẏāmiu
      ṇaṃ dharaṇihĕ jemaṇaü karu  $  uppāḍeppiṇu ṇahaẏalĕ bhāmiu


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 3:

duvaī
surataru parighivevi ummūliu puṇu ṇaggoha-taruvaro
āẏāmĕvi bhuehĩ dahavaẏaṇeṃ jiha kaïlāsa-girivaro

kaḍḍhiu vara-pāẏavu tharaharantu  $  ṇaṃ vaïri rasāẏalĕ païsarantu
ṇaṃ ṇandaṇa-vaṇahŏ rasantu jīu  $  ṇaṃ dharaṇihĕ vāhā-daṇḍu vīu
ṇaṃ dahavaẏaṇahŏ ahimāṇa-khambhu  $  ṇaṃ puhaï-pasūẏaṇe pavara-gabbhu
tuṭṭanta-saẏala-ghaṇa-mūla-jālu  $  pāroha-lalantu visāla-ḍālu
āratta-patta-parigholamāṇu  $  ḍhaṇḍhara-vara-pariẏandijjamāṇu
kalaẏaṇṭhi-kalāvārāva-muhalu  $  ṇimmaüru vi sappuriso vva suhalu

ghattā:

so sohaï ṇaggoha-taru  $  māruẏa-suẏa-bhuẏalaṭṭhihĩ laïẏaü
    ṇāvaï gaṅgahĕ jaüṇahĕ vi  $  majjhĕ paẏāgu pariṭṭhiu taïẏaü


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 4:

duvaī
vaḍa-pāẏavu ghivevi ummūliu puṇu kaṅkelli-taruvaro  $  ubhaẏa-karehĩ levi ṇaṃ vāhuvalindeṃ bharaha-ṇaravaro

āratta-patta-pallava-lalantu  $  kāmiṇi-karakamalahũ aṇuharantu
ubbhiṇṇa-kusuma-gocchucchalantu  $  ṇaṃ mahihĕ ghusiṇa-caccikka dentu
cañcariẏa-cāru-cumvijjamāṇu  $  vahuviha-vihaṅga-sevijjamāṇu
kaṅkelli-vacchu iẏa-guṇa-vicittu  $  ṇaṃ dahamuha-māṇu malevi ghittu
puṇu laïu ṇāẏa-campaü kareṇa  $  ṇaṃ disa-pāẏavu disa-kuñjareṇa
ummūliu gaẏaṇahŏ aṇuharantu  $  ali-joisa-cakka-paribbhamantu
ṇava-pallava-gaha-vikkhiṇṇa-paẏaru  $  ubbhiṇṇa-kusuma-ṇakkhatta-ṇiẏaru
so campaü gaẏaṇaṅgaṇa-samaggu  $  dahavaẏaṇa-maḍappharu ṇāĩ bhaggu

ghattā:

campaẏa-pāẏavu parighivĕvi  $  kaḍḍhiẏa vaüla-tilaẏa mahi tāḍĕvi
      gajjaï matta-gaïndu jiha  $  ve ālāṇa-khambha uppāḍĕvi


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 5:

duvaī
campaẏa-tilaẏa-vaüla-vaḍapāẏava-surataru bhagga jāvĕhĩ  $  caürujjāṇapāla saṃpāiẏa galagajjanta tāvĕhĩ

hakkārĕvi para-vala-vala-galatthu  $  dāḍhāvali dhāiu laüḍi-hatthu
jo uttara-vārahŏ rakkhavālu  $  jo pasariẏa-jasa-bhuvaṇantarālu
jo gillagaṇḍa-gaẏa-ghaḍa-gharaṭṭu  $  paḍivakkha-khalaṇu akhaliẏa-maraṭṭu
so haṇuvahŏ bhiḍiu palamva-vāhu  $  ṇaṃ gaṅgā-vāhahŏ jaüṇa-vāhu
jo teṇa pamelliu laüḍi-daṇḍu  $  so bhañjĕvi gaü saẏa-khaṇḍa-khaṇḍu
sirisaïlu vi pahasiu pulaïẏaṅgu  $  "vaṇa-bhaṅgahŏ vīẏaü suhaḍa-bhaṅgu
darisāvami" ema cavantaeṇa  $  ummūliu tālu turantaeṇa
ku-jaṇu va sura-bhāẏaṇu thaḍḍha-bhāu  $  dūra-halaü aṇṇu vi duppaṇāu

ghattā:

teṇa ṇisāẏaru āhaẏaṇĕ  $  āẏāmevi samāhaü tāleṃ
      paḍiu ghuleppiṇu dharaṇiẏalĕ  $  ghāiu desu ṇāĩ dukkāleṃ


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 6:

duvaī
jaṃ haṇuveṇa ṇihaü samaraṅgaṇĕ dāḍhāvali sa-maccharo
dhāiu ekkadantu galagajjĕvi ṇaṃ gaẏavarahŏ gaẏavaro

jo puvva-vārĕ vaṇa-rakkhavālu  $  saṃpāiu ṇaṃ khaẏa-kālĕ kālu
diḍha-kaḍhiṇa-dehu thira-thora-hatthu  $  para-vala-paoli-bhellaṇa-samatthu
āẏāmĕvi satti pamukka teṇa  $  ṇaṃ sari sāẏarahŏ mahīhareṇa
sā sāmīraṇihĕ parāẏaṇattha  $  asaï va sappurisahŏ akiẏattha
haṇuveṇa vi raṇaühĕ duṇṇirikkhu  $  uppāḍiu vara-sāhāru rukkhu
kāmiṇi-muha-kuharahŏ aṇuharantu  $  paripakka-phalāharu kusuma-dantu
ṇava-pallava-jīhā-lavalavantu  $  kalaẏaṇṭhi-kaṇṭha-mahurullavantu
mahakavva-viẏāru va dala-ṇivesu  $  pacchaṇṇa-pariṭṭhiẏa-rasa-visesu

ghattā:

mārui-kara-pammukkaĕṇa  $  teṇa pavara-kappadduma-ghāeṃ
      ekkadantu ghummantu raṇĕ  $  pāḍiu rukkhu jema duvvāeṃ


_______________________________________________________________

START
PAUMACARIU, Kaṇḍa III, Saṃdhi 51, Kaḍavaka 7:

duvaī
tāma kaẏantavakku āhavĕ asakku sakkakka-sama-valo  $  hatthi va gilla-gaṇḍu tiẏasahũ pacaṇḍu kodaṇḍa-karaẏalo

jo dāhiṇa-vārahŏ rakkhavālu  $  kokkantu padhāiu muha-karālu
"vaṇu bhañjĕvi kahĩ haṇuvanta jāhi  $  laï paharaṇu ahimuhu thāhi thāhi
jiha haü dāḍhāvali uttharantu  $  aṇṇu vi viṇivāiu ekkadantu
tiha paharu paharu bho pavaṇajāẏa  $  dahavaẏaṇahŏ kerā kuddha pāẏa"
paccārĕvi pāvaṇi dhaṇudhareṇa  $  vihĩ sarĕhĩ viddhu raṇĕ duddhareṇa
pariañcĕvi ṇivaḍiẏa puraü tāsu  $  ṇami-viṇami va paḍhama-jiṇesarāsu
etthantarĕ raṇĕ ṇīsandaṇeṇa  $  āruṭṭheṃ pavaṇahŏ ṇandaṇeṇa
āẏāmĕvi ummūliu tamālu  $  ṇaṃ diṇaẏareṇa tama-timira-jālu

ghattā:

ubhaẏa-karĕhĩ bhāmevi taru  $  pahaü kaẏantavakku daṇu-dāreṃ
      vihalaṅghalu ghummanta-taṇu  $  giri va paloṭṭiu kulisa-pahāreṃ


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 8:

duvaī
ṇihaĕ kaẏantavakkĕ aṇṇekku ṇisāẏaru bhaẏa-vivajjio  $  vara-karavāla-hatthu kokkantu padhāiu mehagajjio

so pacchima-vārahŏ rakkhavālu  $  ubbhaḍa-bhiuḍī-bhaṅgura-karālu
rattuppala-dala-saṃkāsa-ṇaẏaṇu  $  aṭṭaṭṭa-hāsa-mellanta-vaẏaṇu
ṇava-jalahara-līla-samuvvahantu  $  khaggujjala-vara-vijjula-lavantu
bhaühāvali-kiẏa-dhaṇuhara-pavaṅku  $  haṇuvahŏ abbhiḍiu vimukka-saṅku
etthantarĕ aṇilahŏ ṇandaṇeṇa  $  uppāḍiu candaṇu diḍha-maṇeṇa
sappurisu jema vahu-khama-sarīru  $  sappurisu jema chee vi dhīru
sappurisu jema sīẏala-sahāu  $  sappurisu jema sāmaṇṇa-bhāu
sappurisu jema jaṇavaĕ mahagghu  $  sappurisu jema savvahũ salagghu

ghattā:

teṇa pavara-candaṇa-dumĕṇa  $  ehaü mehaṇāu vacchatthalĕ
      laüḍi-pahāreṃ ghāiẏaü  $  paḍiu phaṇindu ṇāĩ mahi-maṇḍalĕ


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 9:

duvaī
pavarujjāṇavāla cattāri vi haẏa haṇuveṇa jāvĕhĩ  $  sesārakkhiehĩ dahavaẏaṇahŏ gampiṇu kahiu tāvĕhĩ

"bho bho bhū-bhūsaṇa bhuvaṇa-pāla  $  āruṭṭha-duṭṭha-ṇiṭṭhavaṇa-kāla
pavarāmara-ḍāmara-raṇĕ raüdda  $  ṇaravara-cūḍāmaṇi jaẏa-samudda
daṇu-inda-vinda-maddaṇa-sahāva  $  saggagga-magga-ṇiggaẏa-paẏāva
kāmiṇi-jaṇa-thaṇa-caḍḍaṇa-viẏaḍḍha  $  laṅkālaṅkāra mahāguṇaḍḍha
ṇiccintaü acchahi kāĩ deva  $  vaṇu bhaggu ku-muṇivara-hiẏaü jeva
ekkeṇa ṇareṇa viruddhaeṇa  $  paharanteṃ amarisa-kuddhaeṇa
uppāḍĕvi tarala-tamāla-tāla  $  ceẏāri vi haẏa ujjāṇa-pāla"
tahĩ avasarĕ āẏa 'ṇṇekka vatta  $  vajjāuhu āsālī samatta

ghattā:

taṃ ṇisuṇeppiṇu dahavaẏaṇu  $  kuviu davaggi va sittu ghieṇa
      "ko jama-rāeṃ sambhariu  $  uvavaṇu bhaggu mahāraü jeṇa"


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 10:

duvaī
taṃ ṇisuṇevi vaẏaṇu mandoẏari pisuṇaï ṇisiẏarindahŏ  $  "kiṇṇa kaẏāvi deva paĩ vujjhiu dhīẏā-suu mahindahŏ

jasu taṇiẏa jaṇaṇi pavaṇañjaeṇa  $  vāraha varisaĩ paricattaeṇa
pacchaṇṇa-gabbha-sambhūi suṇĕvi  $  keumaïĕ duccārittu muṇĕvi
kulaharahŏ visajjiẏa ṇa gaẏa tahi mi  $  vaṇavāsĕ pasūiẏa gampi kahi mi
vijjāharĕhĩ caüdisu gaviṭṭha  $  giri-kuharabbhantarĕ ṇavara diṭṭha
kiu haṇuruha-dīvantarĕ ṇivāsu  $  haṇuvantu pagāsiu ṇāmu tāsu
pariṇāviu paĩ vi aṇaṅgakusuma  $  kaṅkelli-laẏa va ubbhiṇṇa-kusuma
iẏa uvaẏārahã ekku vi ṇa ṇāu  $  aṇṇu vi vaïrihĩ pāikku jāu
jaṃ āiu aṅgutthalaü levi  $  mahu uṭṭhiu galagajjiu karevi"

ghattā:

ekku vi uvavaṇĕ daramaliĕ  $  dahamuha-huavahu jhatti palittaü
      aṇṇu vi puṇu mandoẏariĕ  $  levi palāla-bhāru ṇaṃ ghittaü


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 11:

duvaī
taṃ ṇisuṇevi vaẏaṇu dahavaẏaṇeṃ pavarāṇatta kiṅkarā  $  akka-miẏaṅka-sakka-vara-vikkama paharaṇa-kara-bhaẏaṅkarā

to ṇavara paṇavevi  $  āesu maggevi
pāikka saṇṇaddha  $  diḍha-parikarāvaddha
siha vva saṃkuddha  $  riu-jaẏa-sirī-luddha
pajjaliẏa-maṇi-maüḍa  $  vipphuriẏa-uṭṭhaüḍa
ṇiḍḍariẏa-ṇaẏaṇa-jua  $  kaṇṭaïẏa-pavara-bhua
bhū-bhaṅgurā-bhāla  $  uggiṇṇa-karavāla
hatthi vva saṃkhuhiẏa  $  sūra vva vahu-uiẏa
jalahi vva utthalla  $  sela vva saṃcalla
daṇu-deha-dāraṇaĩ  $  gahiẏāĩ paharaṇaĩ
aṇṇeṇa huli-hūlu  $  aṇṇeṇa jhasa-sūlu
aṇṇeṇa gaẏa-daṇḍu  $  aṇṇeṇa kovaṇḍu
aṇṇeṇa sara-jālu  $  aṇṇeṇa karavālu

ghattā:

eva dasāṇaṇa-kiṅkarahũ  $  valu saṇṇahĕvi saẏalu saṃcalliu
      palaẏa-kālĕ ṇaṃ uvahi-jalu  $  ṇiẏa-majjāẏa muantutthalliu


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 12:

duvaī
khohiu sāẏaro vva laṅkā-ṇaẏarī jāẏā samāulā  $  rahavara-gaẏavaroha-jampāṇa-vimāṇa-turaṅga-saṅkulā

valu kahi mi ṇa māiu ṇīsarantu  $  saṃcallu paoliẏa daramalantu
dhaẏa-cavala-mahaddhaẏa-tharaharantu  $  paḍū-paḍaha-saṅkha-maddala-rasantu
viṇu kheveṃ paharaṇa-vara-karehĩ  $  vaṇu veḍhiu rāvaṇa-kiṅkarehĩ
ṇaṃ tārā-maṇḍalu ṇava-ghaṇehĩ  $  ṇaṃ tihuaṇu tihi mi pahañjaṇehĩ
tiha veḍhĕvi rahavara-gaẏavarehĩ  $  paccāriu mārui ṇaravarehĩ
"pāẏāru paloṭṭiu jiha visālu  $  vajjāuhu haü raṇĕ koṭṭavālu
vaṇa-pāla vahiẏa vaṇu bhaggu jema  $  khala khudda pisuṇa maru paharu tema"
taṃ ṇisuṇĕvi dhāiu pavaṇa-jāu  $  kampilla-pavara-pāẏava-sahāu

ghattā:

paḍhama-bhiḍanteṃ māruiṇa  $  riu-sāhaṇu vahu-bhāẏa-samāriu
      ṇaṃ sīheṇa viruddhaĕṇa  $  maẏagala-jūhu disahĩ osāriu


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 13:

duvaī
jaü jaü pavaṇaputtu parisakkaï taü taü valu ṇa thakkaī  $  kuddhaĕ ṇiẏaẏa-kantĕ sukalattu va ṇaü ṇāsaï ṇa ḍhukkaī

su-kalattu jema aḍḍaḍḍu jāi  $  su-kalattu jema bhiuḍihĩ ṇa thāi
su-kalattu jema vivariu ṇa hoi  $  su-kalattu jema vaẏaṇu vi ṇa joi
su-kalattu jema dūriu maṇeṇa  $  su-kalattu jema ḍhukkaï khaṇeṇa
su-kalattu jema osāru dei  $  su-kalattu jema karaẏalu dhuṇei
su-kalattu jema lhikkantu jāi  $  su-kalattu jema pāseu lei
su-kalattu jema roseṇa valaï  $  su-kalattu jema sampattu khalaī
su-kalattu jema saṃkuiẏa-vaẏaṇu  $  su-kalattu jema maülanta-ṇaẏaṇu
su-kalattu jema kiẏa-vaṅka-bhamuhu  $  su-kalattu jema dhāvantu samuhu

ghattā:

rokkaï kokkaï ḍhukkaï vi  $  veḍhaï valaï dhāi paripellaï
      haṇuvahŏ valu su-kalattu jiha  $  piṭṭijjantu vi maggu ṇa mellaï


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 14:

duvaī
huli-hala-musala-sūla-sara-savvala-paṭṭisa-phaliha-kontĕhĩ  $  gaẏa-moggara-musuṇḍhi-jhasa-kontĕhĩ sūlĕhĩ parasu-cakkĕhĩ

haü pavaṇa-puttu  $  raṇĕ uttharantu
teṇa vi caleṇa  $  diḍha-bhua-valeṇa
ṇiddaliu simiru  $  camareṇa camaru
chatteṇa chattu  $  konteṇa kontu
khaggeṇa khaggu  $  dhaü dhaĕṇa bhaggu
cindheṇa cindhu  $  saru sarĕṇa viddhu
rahu rahavareṇa  $  gaü gaẏavareṇa
haü haẏavareṇa  $  ṇaru ṇaravareṇa
hattheṇa aṇṇu  $  pāeṇa aṇṇu
paṇhiẏaĕ aṇṇu  $  jaṇhuẏaĕ aṇṇu
diṭṭhīĕ aṇṇu  $  muṭṭhīĕ aṇṇu
urasā vi aṇṇu  $  sirasā vi aṇṇu
tāleṇa aṇṇu  $  taraleṇa aṇṇu
sāleṇa aṇṇu  $  saraleṇa aṇṇu
candaṇĕṇa aṇṇu  $  vandaṇĕṇa aṇṇu
ṇāgeṇa aṇṇu  $  campaĕṇa aṇṇu
ṇimveṇa aṇṇu  $  pakkheṇa aṇṇu
sajjeṇa aṇṇu  $  ajjuṇĕṇa aṇṇu
pāḍaliĕ aṇṇu  $  pupphaliĕ aṇṇu
keaïĕ aṇṇu  $  mālaïĕ aṇṇu
aṇeṇṇa aṇṇu  $  haü ema seṇṇu

ghattā:

pavaṇa-suahŏ paharantāhŏ  $  pāṇāẏāma-thāma-paricattaĩ
      riusāhaṇa-ṇandaṇavaṇaĩ  $  veṇṇi vi raṇĕ sarisāĩ samattaĩ


_______________________________________________________________


START
PAUMACARIU, Kaṇḍa III, Saṃdhi 51, Kaḍavaka 15:

duvaī
pāḍiẏa vara-turaṅga raha moḍiẏa sūriẏa matta kuñjarā  $  vesa va ṇaha-vilukka thiẏa kevala ukkhaẏa-duma-vasundharā

vaṇa-valaĩ dasāṇaṇa-kerāĩ  $  suraha mi āṇanda-jaṇerāĩ
mahiẏalĕ sohanti paḍantāĩ  $  ṇaṃ jiṇa-paḍimahĕ paṇamantāĩ
vaṇa-valaĩ ṇisaṇṇaĩ dharaṇiẏalĕ  $  jalaẏaraĩ va sukkaĩ uvahi-jalĕ
vaṇa-valaĩ su-saṃtāviẏaĩ kiha  $  dupputtĕhĩ ubhaẏa-kulāĩ jiha
vaṇa-valaĩ paropparu mīsiẏaĩ  $  ṇaṃ vara-mihuṇāĩ padīsiẏaĩ
sāmīraṇi-ṇiddaĕ bhuttāĩ  $  raṇĕ raẏaṇihĩ milĕvi pasuttāĩ
vaṇa-valaĩ haṇuva-paharāhaẏaĩ  $  ṇaṃ kālahŏ pāhuṇāĩ gaẏaĩ
ahavaï ṇaṃ valahŏ hiẏattaṇeṇa  $  vaṇu bhaggu bhaḍaggihĕ kāraṇeṇa

ghattā:

samarĕ mahāsarĕ ruhira-jalĕ  $  ṇara-sira-kamalaĩ disahĩ paḍhoĕvi
      mārui matta-gaïndu jiha  $  vaggaï sa ĩ bhu va-jualu pajoĕvi




----------  [52. duvaṇṇāsamo saṃdhi]  ----------


viṇivāiĕ sāhaṇĕ  $  bhaggaĕ uvavaṇĕ  $  ṇaṃ hari harihĕ samāvaḍiu
sa-turaṅgu sa-sandaṇu  $  dahamuha-ṇandaṇu  $  akkhaü haṇuvahŏ abbhiḍiu


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 1:

phuriẏāṇaṇaü vihuṇiẏa-vāhudaṇḍao ṇaṃ gaẏavaraü ṇibbhara-gilla-gaṇḍao  $  taṃ dahavaẏaṇu jaẏakārevi akkhao ṇaṃ ṇīsariu garuḍahŏ samuhu takkhao

saṃcallantaĕ raha-gaẏa-vāhaṇĕ  $  raṇĕ paḍahaü devāviu sāhaṇĕ
kaḍḍhiẏa-haẏa-saṃjottiẏa-sandaṇu  $  līlaĕ caḍiu dasāṇaṇa-ṇandaṇu
dhūmakeu dhaẏa-daṇḍĕ thaveppiṇu  $  kāladiṭṭhi sāratthi kareppiṇu
parihiu māẏā-kavaü kumāreṃ  $  rahu saṃcalliu pacchima-dāreṃ
tāva samuṭṭhiẏāĩ duṇimittaĩ  $  jāĩ vioẏa-maraṇa-bhaẏaïttaĩ
siva phekkāru karanti paḍhukkaï  $  sukkaĕ pāẏavĕ vukkaṇu vukkaï
pahu chindantu sappu saṃcallaï  $  puṇu paḍikūlu pavaṇu paḍipellaï
rāsahu rasaï kumārahŏ pacchaĕ  $  ṇāvaï sajjaṇu laggu kaḍacchaĕ

ghattā:

avagaṇṇĕvi tāi mi  $  saüṇa-saẏāi mi  $  duppariṇāmeṃ chāiẏaü
ṇaṅgūla-paīhahŏ  $  sīhu va sīhahŏ  $  haṇuvahŏ samuhu padhāiẏaü


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 2:

etthantare pabhaṇaï pavara-sārahi "samaraṅgaṇaĕ keṇa samaü pahārahi  $  ṇa turaṅga gaẏa dhaẏa-cindhaĩ vihāvami savaḍammuhaü rahavaru kāsu vāhami"

taṃ ṇisuṇevi pajampiu akkhaü  $  "jo ṇīsesa-ṇihaẏa-paḍivakkhaü
sārahi samara-saĕhĩ jasavantahŏ  $  rahavaru vāhi vāhi haṇuvantahŏ
rahavaru vāhi vāhi jahĩ rahavara  $  saṃcūriẏa saturaṅga saṇaravara
rahavaru vāhi vāhi jahĩ kuñjara  $  daliẏa-siragga bhagga-bhuva-pañjara
rahavaru vāhi vāhi jahĩ chattaĩ  $  paḍiẏaĩ mahihĩ ṇāĩ saẏavattaĩ
rahavaru vāhi vāhi jahĩ cindhaĩ  $  aṇṇu paṇaccāviẏaĩ kavandhaĩ
rahavaru vāhi vāhi jahĩ giddhaĩ  $  paribhamaṃti vasa-maṃsa-païddhaĩ
rahavaru vāhi vāhi jahĩ uvavaṇu  $  ṇaṃ daramaliu viẏaḍḍheṃ jovvaṇu

ghattā:

sārahi ehu pāvaṇi  $  haũ so rāvaṇi  $  vihi mi bhiḍantahã eu dalu
jima haṇuvahŏ māẏari  $  jima mandoẏari  $  muaï sudukkhaü aṃsu-jalu"


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 3:

jaṃ jāṇiẏaü akkhaü raṇa-rasāhiu rahu sārahiṇa haṇuvahŏ sammuhu vāhiu  $  ḍhukkantu raṇĕ teṇa vi diṭṭhu kehaü raẏaṇāẏarĕṇa gaṅgā-vāhu jehaü

jaṃ ṇijjhāiu ṇisiẏara-sandaṇu  $  maṇĕ āruṭṭhu samīraṇa-ṇandaṇu
valiu divāẏara-cakkahŏ rāhu va  $  raï-bhattārahŏ tihuvaṇa-ṇāhu va
valiu tiviṭṭhu va assaggīvahŏ  $  rāhavo vva māẏāsuggīvahŏ
dahavaẏaṇo vva valiu sahasakkhahŏ  $  tiha haṇuvantu samuhu raṇĕ akkhahŏ
dahamuha-ṇandaṇeṇa hakkāriu  $  ṇiṭṭhura-kaḍuālāvahĩ khāriu
"caṅgaü pavaṇa-putta paĩ jujjhiu  $  jiṇavara-vaẏaṇu kaẏāvi ṇa vujjhiu
aṇuvaü guṇavaü ṇaü sikkhāvaü  $  paradhaṇa-vaü suṇāmu jiha sāvaü
ettiẏa jīva jeṇa saṃghāriẏa  $  ṇa vi jāṇahũ kahĩ thatti samāriẏa

ghattā:

maĩ ghaĩ suku-līvahŏ  $  savvahŏ jīvahŏ  $  kiẏa ṇivitti mārevāhŏ
para ekku pariggahu  $  ṇāhĩ avaggahu  $  paĩ samāṇu paharevāhŏ


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 4:

akkhattahŏ vaẏaṇu suṇevi taṇuvĕṇa paṅkaẏa-muhĕṇa sarahasu hasiu haṇuvĕṇa  $  "jiha ettiẏahũ tujjhu vi bhiḍantaho jīviu harami ettiu raṇĕ rasantaho

eva cavanta suhaḍa-cūḍāmaṇi  $  bhiḍiẏa paropparu rāvaṇi-pāvaṇi
ṇaṃ viṇṇi mi āsīvisa visahara  $  ṇaṃ viṇṇi mi mukkaṅkusa kuñjara
ṇaṃ viṇṇi mi sarahasa pañcāṇaṇa  $  ṇaṃ viṇṇi vi kulisahara-dasāṇaṇa
ṇaṃ viṇṇi mi galagajjiẏa jalahara  $  ṇaṃ veṇṇi vi utthalliẏa sāẏara
viṇṇi vi rāvaṇa-rāhava-kiṅkara  $  viṇṇi vi viẏaḍa-vaccha vihuṇiẏa-kara
viṇṇi vi ratta-ṇetta ḍasiẏāhara  $  viṇṇi vi vahu-parivaḍḍhiẏa-raṇa-bhara
viṇṇi vi ṇāmu linti arahantahŏ  $  taru ṇisiẏarĕṇa mukku haṇuvantahŏ
teṇa vi tikkha-khuruppĕhĩ khaṇḍiu  $  vali jiha disihĩ vihañjĕvi chaṇḍiu

ghattā:

puṇu mukku mahīharu  $  sa-taru sa-kandaru  $  so vi paḍīvaü chiṇṇu kiha
jaṇa-ṇaẏaṇāṇandeṃ  $  parama-jiṇendeṃ  $  bhīsaṇu bhava-saṃsāru jiha

_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 5:

aṇṇekku kira girivaru muaï jāvĕhĩ āruṭṭhaĕṇa pavaṇa-sueṇa tāvĕhĩ  $  ṇiẏa-bhua-valĕṇa bhāmĕvi ṇahaẏalantare sahu rahavarĕṇa ghattiu puvva-sāẏare

sārahi ṇihaü turaṅgama ghāiẏa  $  āsāliẏahĕ mahāpahĕ lāiẏa
akkhaü gaẏaṇa-maggĕ uppālĕvi  $  āu khaṇaddheṃ sila saṃcālĕvi
kira parighivaï viẏaḍa-vaccha-tthalĕ  $  haṇuveṃ ṇavara bhamāḍĕvi ṇahaẏalĕ
ghattiu dāhiṇa-lavaṇa-mahaṇṇavĕ  $  āu paḍīvaü bhiḍiu mahāhavĕ
puṇaravi ghattiu pacchima-sāẏarĕ  $  tahi mi parāiu ṇivisabbhantarĕ
puṇu āvāhiu uttara-vāseṃ  $  pattu paḍīvaü sahũ ṇīsāseṃ
puṇu ṇahaẏalahŏ ghittu bhāmeppiṇu  $  meruhĕ pāsĕhĩ bhāmari deppiṇu
pattu khaṇantarĕ ṇahĕ gajjantaü  $  "mārui paharu paharu" pabhaṇantaü

ghattā:

(taṃ) ṇisuṇevi pavolliẏa  $  sura maṇĕ ḍolliẏa  $  "chaṇḍahŏ kaha dūahŏ taṇiẏa
dukkaru jīvesaï  $  rāmahŏ ṇesaï  $  kusala-vatta-sīẏahĕ taṇiẏa"


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 6:

joẏaṇa-saĕṇa jo ghalliu āvaï (?) aï-cañcalaü maṇu kāmiṇihĕ ṇāvaï  $  jaṃ āhaẏaṇĕ jiṇevi ṇa sakkiu arī vimbhāvio maṇĕ haṇuvanta-kesarī

rāvaṇa-taṇaẏahŏ phuraṇu pasaṃsiu  $  "valu vaḍḍantareṇa mahu pāsiu
jasu saṃcāru surehĩ ṇa vujjhiu  $  teṇa samāṇu kema haũ jujjhiu
kiha jasu laddhu ṇihaü maĩ āhavĕ  $  kusala-vatta kiha pāviẏa rāhavĕ"
mārui maṇĕṇa viẏappaï jāvĕhĩ  $  mandoẏari-sueṇa raṇĕ tāvĕhĩ
sāvaṭṭhambheṃ bhaḍu vollāviu  $  kiṃ bho pavaṇa-putta cintāviu
ṇāsu ṇāsu jaï pāṇaĩ bhīẏaü  $  indaï jāma ṇa āvaï vīẏaü"
taṃ ṇisuṇevi pahañjaṇa-jāeṃ  $  riu vacchaẏalĕ viddhu ṇārāeṃ
teṇa pahāreṃ ṇisiẏaru mucchiu  $  paḍivaü dukkhu dukkhu omucchiu

ghattā:

tahĩ avasarĕ jhāiẏa  $  pāsu parāiẏa  $  akkhahŏ akkhaẏa-vijja kiha
devattaṇĕ laddhaĕ  $  kevali-siddhaĕ  $  parama-jiṇindahŏ riddhi jiha


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 7:

pabhaṇiẏa bhaḍĕṇa "cintiu kiṇṇa vujjhahi ettaḍaü karĕ eṇa samāṇu jujjhahi"  $  pahasiẏa-muhaĕ ṇara-sura-pujjaṇijjae saṃvohiẏaü akkhaü akkhaẏa-vijjae (?)

"aho mandoari-ṇaẏaṇāṇandaṇa  $  laṅkā-ṇaẏari-ṇarāhiva-ṇandaṇa
jaṃ pabhaṇahi taṃ kāĩ ṇa icchami  $  sirasā vajjāsaṇi vi paḍicchami
jaï haũ akkhaẏa-vijjā rūsami  $  to ṇivisaddheṃ sāẏaru sosami
indahŏ indattaṇu uddālami  $  meru vi vāma-karaggeṃ ṭālami
ṇavari ekku guru savvahũ pāsiu  $  ṇaü a-pamāṇu hoi muṇi-bhāsiu
paï mi maï mi haṇuvantahŏ hatthĕ  $  jāevaü vajjāuha-pantheṃ

ghattā:

ema vi jaï jujjhahi  $  kajju ṇa vujjhahi  $  to paḍivāraü karahi raṇu
ṇimmavĕvi sa-vāhaṇu  $  māẏā-sāhaṇu  $  homi sahejjī ekku khaṇu"


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 8:

to ṇimmaviu māẏā-valu aṇantaü mehaülu jiha dasa-disi-vahu bharantaü  $  jalĕ thalĕ gaẏaṇĕ bhuvaṇantarĕ ṇa māio añjaṇa-suahŏ paharaṇa-karu [pa]dhāio

keṇa vi laïu mahākula-pāvaü  $  keṇa vi huvavahu jaga-saṃtāvaü
keṇa vi ummūliu vaḍa-pāẏavu  $  keṇa vi tāmasu keṇa vi vāẏavu
keṇa vi jala-dhārā-haru vāruṇu  $  keṇa vi diṇaẏaratthu aï-dāruṇu
keṇa vi ṇāga-pāsu keṇa vi ghaṇu  $  ema padhāiu saẏalu vi sāhaṇu
to paṇṇatti-vijja haṇuvanteṃ  $  cintiẏa ahiṇava-valu cintanteṃ
"daï pesaṇu" pabhaṇanti parāiẏa  $  māẏā-sāhaṇu karĕvi padhāiẏa
veṇṇi vi valaĩ paropparu bhiḍiẏaĩ  $  jala-thalāĩ ṇaṃ ekkahĩ miliẏaĩ
ubbhiẏa-dhaẏaĩ samāhaẏa-tūraĩ  $  ṇaṃ kali-kāla-muhaĩ aï-kūraĩ

ghattā:

haṇu-akkhakumārahũ  $  vikkama-sārahũ  $  jāu jujjhu paharaṇa-ghaṇaü
joijjaï indeṃ  $  sahũ sura-vindeṃ  $  ṇāvaï chāẏā-pekkhaṇaü


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 9:

veṇṇi vi valaĩ jaẏa-siri-laddha-pasaraĩ paharanti raṇĕ jīva-bhaẏāvaṇa-saraĩ  $  phuriẏāharaĩ bhaḍa-bhiuḍī-karālaĩ e[kke]kkamekkahŏ pesiẏa-vāṇa-jālaĩ

katthaï vollāvolli varāvari  $  katthaï ḍhukkāḍhukki dharādhari
katthaï hūlāhūli marāmari  $  katthaï kaṇḍākaṇḍi sarāsari
katthaï daṇḍādaṇḍi ghaṇāghaṇi  $  katthaï kesākesi haṇāhaṇi
katthaï chindāchindi luṇāluṇi  $  katthaï kaḍḍhākaḍḍhi dhuṇādhuṇi
katthaï bhindābhindi dalādali  $  katthaï musalāmusali halāhali
katthaï sellaselli ṇarindahũ  $  katthaï pellāpelli gaïndahũ
katthaï pāḍāpāḍi turaṅgahũ  $  katthaï moḍāmoḍi rahaṅgahũ
katthaï loṭṭāloṭṭi vimāṇahũ  $  āhara-jāhara ṇaravara-pāṇahũ

ghattā:

viṇṇi vi a-ṇiviṇṇaĩ  $  māẏā-seṇṇaĩ  $  tāva paropparu jujjhiẏaĩ
kahĩ gampi païṭṭhaĩ  $  kahi mi ṇa diṭṭhaĩ  $  jāva ṇa keṇa vi vujjhiẏaĩ


_______________________________________________________________


START
PAUMACARIU, Kaṇḍa III, Saṃdhi 52, Kaḍavaka 10:

uvvariẏa para duddama-daṇu-vimaddaṇā saṃgara-sama-gaẏa rāvaṇa-pavaṇa-ṇandaṇā  $  ṇaṃ matta gaẏa dhāiẏa ekkamekkahŏ sahasotthariẏa raṇa-dhava denta sakkahŏ

to āruṭṭhu samīraṇa-ṇandaṇu  $  cūriu raṇĕ raẏaṇīẏara-sandaṇu
sārahi ṇihaü turaṅgama ghāiẏa  $  vaïvasa-puravara-pantheṃ lāiẏa
akkhakumāra-haṇuva thiẏa kevala  $  vāhā-jujjheṃ bhiḍiẏa mahā-vala
to māruva-sueṇa āẏāmiu  $  calaṇĕhĩ levi ṇisāẏaru bhāmiu
tāma jāma āmelliu pāṇĕhĩ  $  kaha vi kaha vi ṇiẏa-bhicca-samāṇĕhĩ
loẏaṇaï mi ucchaliẏaĩ phuṭṭĕvi  $  viṇṇi vāhu-daṇḍa gaẏa tuṭṭĕvi
siru ṇivaḍiu ṇīluppala-komalu  $  kiu sarīru tahŏ haḍḍahã poṭṭalu
eha vatta gaẏa maẏa-māriccahũ  $  anteurahũ asesahũ bhiccahũ

ghattā:

to ṇisiẏara-ṇāheṃ  $  kova-saṇāheṃ  $  hiẏaü haṇevvaĕ ḍhoiẏaü
raṇa-rasa-saṇṇaddhua  $  ṇiĕvi sa ẏaṃ bhu va  $  candahāsu avaloiẏaü


----------  [53. tivaṇṇāsamo saṃdhi]  ----------


bhaṇaï vihīsaṇu  $  "laï ajju vi kajju ṇa ṇāsaï
rāmaṇa rāmahŏ  $  appijjaü sīẏa-mahāsaï


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 1:


bho bhuvaṇekka-sīha  $  vīsaddha-jīha  $  taü thāu eha vuddhī
    ajju vi vigaẏa-ṇāmĕṇaṃ  $  samaü rāmĕṇaṃ  $  kuṇahi gampi saṃdhī
ajja vi ṇiẏa jāṇaï  $  ko vi ṇa jāṇaï  $  dharaṇiẏalĕ
    ajja vi siẏa māṇahi  $  kula-khaü mā ''ṇahi  $  ṇiẏaẏa-valĕ
ajja vi saṃ-sā-raĕ  $  mā saṃsāraĕ  $  païsarahi
    ajja vi ujjāṇĕhĩ  $  siviẏā-jāṇĕhĩ  $  saṃcarahi
ajja vi tuhũ rāvaṇu  $  jaga-jūrāvaṇu  $  sā jĕ siẏa
    ajja vi mandoari  $  sā mandoari  $  pāṇa-piẏa
ajja vi te sandaṇa  $  ṇaravara-sandaṇa  $  te turaẏa
    ajja vi taṃ sāhaṇu  $  gahiẏa-pasāhaṇu  $  te ji gaẏa
ajja vi karĕ khaṇḍaü  $  kari-sira-khaṇḍaü  $  taṃ ji taü
    ajja vi bhaḍa-sāẏaru  $  laddha-jasāẏaru  $  raṇĕ ajaü
ajja vi pavarāhaü  $  jāma ṇa rāhaü  $  ovaḍaï
    ajja vi vahu-lakkhaṇu  $  jāma ṇa lakkhaṇu  $  abbhiḍaï
vari tāma dasāṇaṇa  $  pavara-dasāṇaṇa  $  pavara-bhua
    appijjaü rāmahŏ  $  jaṇa-ahirāmahŏ  $  jaṇaẏa-sua
paraẏāru ramantŏ  $  kahŏ vi jiẏantahŏ  $  ṇāhĩ suhu
    acchahi tamĕ chūḍhaü  $  ṇiẏa-maṇĕ mūḍhaü  $  kāĩ tuhũ"

ghattā:

jāma vihīsaṇu  $  dahavaẏaṇahŏ hiẏaü ṇa bhindaï
mahi apphālĕvi  $  bhaḍu tāva samuṭṭhiu indajaï


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 2:


"bho daṇuinda-maddaṇā  $  paĩ vihīsaṇā  $  kāĩ eva vuttaṃ
akkha-kumārĕ ghāie  $  haṇuĕ āie  $  lhikkiuṃ ṇa juttaṃ
evahĩ mantu mantijjaï  $  jalĕ visaṭṭĕ kiṃ varuṇu raïjjaï
pittiẏa ṇāsu ṇāsu jaï bhīẏaü  $  uttara-sakkhi samarĕ mahu vīẏaü
ekku pahuccaï toẏadavāhaṇu  $  acchaü bhāṇukaṇṇu pañcāṇaṇu
acchaü maü māricci sahoẏaru  $  acchaü aṇṇu mi jo jo kāẏaru
mahu puṇu caṅgaü avasaru vaṭṭaï  $  jo kira ajju kallĕ abbhiṭṭaï
jeṇāsāla-vijja viṇivāiẏa  $  vaṇu bhaggaü vaṇa-pāla vi ghāiẏa
kiṅkara-khandhāvāru paloṭṭiu  $  akhaü kumāru jeṇa dalavaṭṭiu
so mahu kaha vi kaha vi abbhiḍiẏaü  $  sīhahŏ hariṇu jema kamĕ paḍiẏaü

ghattā:

dūu bhaṇeppiṇu  $  samaraṭṭhāṇĕ jaï vi ṇa mārami
to vi dhareppiṇu  $  tumhahã samakkhu vitthārami


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 3:


puṇaravi riu-ṇisumbha  $  ahimāṇa-khambha  $  suṇi vaẏaṇu tāẏa tāẏa
    jaï ṇa dharemi sattu  $  raṇĕ uttharantu  $  tā chitta tumha pāẏa
ahavaï laṅkesara  $  kiṃ paramesara  $  vīsariu
   jaïẏahũ sura-sundarĕ  $  gampi purandarĕ  $  utthariu
taïẏahũ tetthantarĕ  $  chatta-ṇirantarĕ  $  dhavala-dhaĕ
    sindūruppaṅkiĕ  $  gijjālaṅkiĕ  $  mattagaĕ
saṃjottiẏa-rahavarĕ  $  hiṃsiẏa-haẏavarĕ  $  pavara-thaḍĕ
    dhaṇu-guṇa-ṭaṅkāravĕ  $  kalaẏala-raüravĕ  $  kuiẏa-bhaḍĕ
āmelliẏa-pariẏarĕ  $  kaḍḍhiẏa-saravarĕ  $  gīḍha-pharĕ
    paḍū-paḍahapphāliĕ  $  sadda-vamāliĕ  $  gahira-sarĕ
riu-jaẏa-siri-luddhaĕ  $  amarisa-kuddhaĕ  $  jujjha-maṇĕ
    savvala-huli-hūlihĩ  $  satti-tisūlĕhĩ  $  vāvaraṇĕ
tahĩ tehaĕ sāhaṇĕ  $  haẏa-gaẏa-vāhaṇĕ  $  abbhiḍĕvi
   sīheṇa va vara-kari  $  dhariu purandari  $  rahĕ caḍĕvi
tahĩ indaï ghosiu  $  ṇāmu pagāsiu  $  suravarĕhĩ
    vijjāhara-jakkhĕhĩ  $  gandhava-rakkhĕhĩ  $  kiṇṇarĕhĩ
to ekkeṃ haṇuveṃ  $  aṇṇu vi maṇuveṃ  $  ko gahaṇu"
    rahĕ caḍiu turantaü  $  jaẏa-kārantaü  $  parama-jiṇu

ghattā:

hari dhurĕ deppiṇu  $  dhaĕ vijaü jaṇahŏ pekkantahŏ
ṇiggaü indaï  $  ṇaṃ vandhaṇāru haṇuvantahŏ


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 4:


pacchaĕ mehavāhaṇo  $  gahiẏa-paharaṇo  $  ṇiggao turanto
ṇaṃ jua-khaĕ saṇiccharo  $  bhariẏa-maccharo  $  ahara-vipphuranto
so vi padhāiu rahavarĕ caḍiẏaü  $  ṇaṃ kesari-kisoru ṇivvaḍiẏaü
saṃcallantaĕ toẏadavāhaṇĕ  $  tūraĩ haẏaĩ asesa vi sāhaṇĕ
saṇṇajjhanti ke vi raẏaṇīẏara  $  vara-toṇīra-vāṇa-dhaṇuvara-kara
ke vi tikkha-khaggukkhaẏa-hatthā  $  ke vi guruhŏ oṇāmiẏa-matthā
ke vi caḍiẏa hiṃsanta-turaṅgĕhĩ  $  ke vi rasanta-matta-māẏaṅgĕhĩ
ke vi rahĕhĩ kĕ vi siviẏā-jāṇĕhĩ  $  ke vi pariṭṭhiẏa pavara-vimāṇĕhĩ
āucchanti ke vi ṇiẏa-kantaü  $  ko vi ṇivāriu raṇĕ païsantaü
keṇa vi ṇiẏa-kalattu ṇibbhacchiu  $  "ekku su-sāmi-kajju paĩ icchiu"

ghattā:

aggaĕ indaï  $  pacchaĕ raẏaṇīẏara-sāhaṇu
vīẏā-ẏandahŏ  $  aṇulaggu ṇāĩ tārāẏaṇu


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 5:


pucchiu ṇiẏaẏa-sārahī  $  "ahŏ mahārahī  $  diḍhaĩ jāĩ jāĩ
kahi kettiẏaĩ atthaïṃ  $  raṇahŏ satthaïṃ  $  rahĕ caḍāviẏāĩ
to etthantarĕ pabhaṇaï sārahi  $  "atthaĩ atthi deva chuḍu paharahi
cakkaĩ pañca satta vara-cāvaĩ  $  dasa asivaraĩ aṇiṭṭhiẏa-gāvaĩ
vāraha jhasa paṇṇāraha moggara  $  solaha laüḍi-daṇḍa raṇĕ duddhara
vīsa parasu caüvīsa tisūlaĩ  $  kontaĩ tīsa sattu-paḍikūlaĩ
ghaṇa paṇatīsa cāla vasuṇandā  $  vāvañcāsa tikkha addhendā
sellaĩ saṭṭhi khuruppaĩ sattari  $  aṇṇu vi kaṇaẏa caḍiẏa caühattari
asī tisattiu ṇavaï musuṇḍhiu  $  jāu divĕ divĕ raṇa-rasa-ẏaḍḍhiu
saü ṇārāẏahũ jaṃ parimāṇami  $  aṇṇahã puṇu parimāṇu ṇa jāṇami

ghattā:

vāraha ṇiẏalaĩ  $  solaha vijjaü rahĕ caḍiẏaü
      jehĩ dharijjaï  $  samaraṅgaṇĕ indu vi bhiḍiẏaü"


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 6:


taṃ ṇisuṇevi rāvaṇī  $  jetthu pāvaṇī  $  tetthu rahĕ paẏaṭṭo
    ṇaṃ majjāẏa-bhellaṇo  $  puhaï-rellaṇo  $  sāẏaro visaṭṭo
pariveḍḍhiu mārui dujjaĕhĩ  $  kevalu va avahi-maṇapajjaĕhĩ
jamvū-dīvu va raẏaṇāẏarĕhĩ  $  pañcāṇaṇo vva kuñjara-varĕhĩ
loẏantaü vva ti-pahañjaṇĕhĩ  $  divasāhiu vva ṇahĕ ṇava-ghaṇĕhĩ
ekkallaü suhaḍu aṇantu valu  $  papphullu to vi tahŏ muha-kamalu
parisakkaï thakkaï ullalaï  $  hakkāraï paharaï daṇu dalaï
ārokkaï ḍhukkaï uttharaï  $  paviẏambhaï rumbhaï vittharaï
ṇa vi chijjaï bhijjaï paharaṇĕhĩ  $  jiha jiṇu saṃsārahŏ kāraṇĕhĩ
haṇuvahŏ pāsĕhĩ paribhamaï valu  $  ṇaṃ mandara-koḍihĩ uvahi-jalu

ghattā:

dharĕvi ṇa sakkaï  $  valu saẏalu vi ukkhaẏa-paharaṇu
     meruhĕ pāsĕhĩ  $  paribhamaï ṇāĩ tārāẏaṇu


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 7:


dhāiu pavaṇa-ṇandaṇo  $  daṇu-vimaddaṇo  $  valahŏ pulaïẏaṅgo
     haü rahu rahavareṇa  $  gaü gaẏavareṇa  $  turaĕṇa va turaṅgo
suhaḍeṃ suhaḍu kavandhu kavandheṃ  $  chatteṃ chattu cindhu haü cindheṃ
vāṇeṃ vāṇu cāu vara-cāveṃ  $  khaggeṃ khaggu aṇiṭṭhiẏa-gāveṃ
cakkeṃ cakka tisūlu tisūleṃ  $  muggaru muggareṇa huli hūleṃ
kaṇaeṃ kaṇaü musalu vara-musaleṃ  $  konteṃ kontu raṇaṅgaṇĕ kusaleṃ
selleṃ sella khuruppu khuruppeṃ  $  phaliheṃ phalihu gaẏa vi gaẏa-ruppeṃ
janteṃ jantu entu paḍikhaliẏaü  $  valu ujjāṇu jema daramaliẏaü
ṇāsaï saẏaloṇamiẏa-matthaü  $  ṇiggaïndu ṇitturaü ṇiratthaü
vivarāmuhu ohulliẏa-vaẏaṇaü  $  bhagga-maḍappharu maüliẏa-ṇaẏaṇaü

ghattā:

viẏaliẏa-paharaṇu  $  ṇāsantu ṇiĕvi ṇiẏa-sāhaṇu
      rahavaru vāhĕvi  $  thiu aggaĕ toẏadavāhaṇu


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 8:


rāvaṇa-rāma-kiṅkarā  $  raṇĕ bhaẏaṅkarā  $  bhiḍiẏa vipphurantā
   viḍasuggīva-rāhavā  $  vijaẏa-lāhavā  $  ṇāĩ "haṇu" bhaṇantā
ve vi paẏaṇḍa ve vi vijjāhara  $  veṇṇi vi akkhaẏa-toṇa dhaṇuddhara
veṇṇi vi viẏaḍa-vaccha pulaïẏa-bhua  $  veṇṇi vi añjaṇa-mandoẏari-sua
veṇṇi vi pavaṇa-dasāṇaṇa-ṇandaṇa  $  veṇṇi vi duddama-dāṇava-maddaṇa
veṇṇi para-vala-paharaṇa-caḍḍiẏa  $  veṇṇi vi jaẏa-siri-vahu-avaruṇḍiẏa
veṇṇi vi rāhava-rāvaṇa-pakkhiẏa  $  veṇṇi vi suravahu-ṇaẏaṇa-kaḍakkhiẏa
veṇṇi vi samara-saĕhĩ jasavantā  $  veṇṇi vi pahu-sammāṇu sarantā
veṇṇi vi parama-jiṇindahŏ bhattā  $  veṇṇi vi dhīra vīra bhaẏa-cattā
veṇṇi vi atula malla raṇĕ duddhara  $  veṇṇi vi ratta-ṇetta phuriẏāhara

ghattā:

vihi mi mahāhavu  $  jo asura-surendĕhĩ dīsaï
      rāvaṇa-rāmahã  $  so tehaü dukkaru hosaï


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 9:


amarisa-kuddhaĕṇa  $  jasa-luddhaeṇa  $  jaẏasiri-pasāhaṇeṇaṃ
    pesiẏa vijja haṇuvahŏ  $  mehavāhaṇī  $  mehavāhaṇeṇaṃ
"gampiṇu ṇiẏaẏa-parakkamu darisahi  $  jiha sakkahi tiha uppari varisahi"


taṃ ṇisuṇeppiṇu vijja viẏambhiẏa  $  māẏā-pāusa-līlārambhiẏa
kahiṃ ji meha-duggaẏaṃ  $  surāuhaṃ samuggaẏaṃ
kahiṃ ji vijju-gajjiẏaṃ  $  ghaṇehĩ kaṃ visajjiẏaṃ
kahiṃ jĕ ṇīrajaṃ jalaṃ  $  vahāviẏaṃ mahīẏalaṃ
kahiṃ jĕ mora-keiẏaṃ  $  valāẏa-panti-teiẏaṃ
iẏa ṇava-pāusa-līla padarisiẏa  $  thira-thorahĩ jala-dhārahĩ varisiẏa
vāẏa-sueṇa vi vāẏavu pesiu  $  teṇa ghaṇāgamu saẏalu viṇāsiu

ghattā:

sa-dhaü sa-sārahi  $  sa-turaṅgamu moḍiu sandaṇu
      para ekkallaü  $  gaü ṇāsĕvi dahamuha-ṇandaṇu


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 10:


bhaggaĕ mehavāhaṇe  $  ṇiẏaẏa-sāhaṇe  $  indaī viruddho
    matta-gaïnda-gandhĕṇaṃ  $  maẏa-samiddhĕṇa  $  kesari vva kuddho
"mārui thāhi thāhi kahĩ gammaï  $  siraĩ samoḍḍĕvi raṇa-paḍu rammaï
rahavara-turaẏa-sāri-saṃghaḍaṇĕhĩ  $  matta-mahaggaẏa-pāsā-vaḍaṇĕhĩ
kara-sira-chejjahĩ paharaṇa-dāĕhĩ  $  maraṇa-gamĕhĩ khaga-cara-saṃghāĕhĩ
suravahu-ṇaṭṭa-saĕhĩ paricaḍḍiu  $  acchaï eu jujjha-paḍu maṇḍiu
jo vihĩ jiṇaï tāsu liha dijjaï  $  jāṇaï-dharaṇaü mellāvijjaï
jima rāmaṇahŏ hou jima rāmahŏ  $  haũ puṇu kuḍhĕ laggaü ṇiẏa-ṇāmahŏ
jiha ujjāṇu bhaggu haü akkhaü  $  paharu paharu tiha āu kula-kkhaü"
ema bhaṇevi samīraṇa-puttahŏ  $  indaï bhiḍiu samarĕ haṇuvantahŏ

ghattā:

rāvaṇi-pāvaṇi  $  saṅgāmĕ paropparu bhiḍiẏā
     uttara-dāhiṇa  $  ṇaṃ disa-gaïnda abbhiḍiẏā


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 11:


paḍhama-bhiḍantaeṇa  $  asahantaeṇa  $  dahavaẏaṇa-ṇandaṇeṇaṃ
    sara ceẏāri mukka  $  aṭṭhahi vilukka  $  ujjāṇa-maddaṇeṇaṃ
jaṃ vāṇehĩ vāṇa viddhaṃsiẏa  $  bhāmĕvi bhīma gaẏāsaṇi pesiẏa
dhāiẏa dhuddhuvanti haṇuvantahŏ  $  karaẏalĕ lagga su-kanta va kantahŏ
puṇu vi paḍillaü melliu moggaru  $  kiu haṇuveṇa so vi saẏa-sakkaru
puṇu vi ṇisindeṃ cakku visajjiu  $  jaṃ saṅgāma-saĕhĩ a-parajjiu
kaha vi ṇa laggu pavaddhiẏa-harisahŏ  $  dujjaṇa-vaẏaṇu jema sappurisahŏ
jaṃ jaṃ indaï paharaṇu ghattaï  $  taṃ taṃ ṇaṃ saẏavattu pavattaï
dahamuha-suĕṇa ṇiratthīhūeṃ  $  hasiu sa-vibbhamu rāmahŏ dūeṃ
"caṅgaü maĩ samāṇu olaggaü  $  paharahi ṇaṃ uvavāsĕhĩ bhaggaü"

ghattā:

haṇuvahŏ vaẏaṇĕhĩ  $  so indaï jhatti  palittaü
      bhaẏa-bhīsāvaṇu  $  sihi ṇāĩ siṇiddheṃ sittaü


_______________________________________________________________


START
PAUMACARIU, Kaṇḍa III, Saṃdhi 53, Kaḍavaka 12:


"maru maru kāĩ eṇa  $  raṇĕ ṇipphaleṇa  $  saẏavāra-gajjieṇaṃ
    kiṃ laṅgūla-dīheṇa  $  pavara-sīheṇa  $  ṇaha-vivajjieṇaṃ
ṇivviseṇa kiṃ pavara-bhuaṅgeṃ  $  kim adanteṇa matta-māẏaṅgeṃ
kiṃ jala-virahieṇa ṇahĕ meheṃ  $  kiṃ ṇīsabbhāveṇa saṇeheṃ
kiṃ dhutta-ẏaṇa-majjhĕ duviẏaḍḍheṃ  $  kavaṇu gahaṇu kira ku-purisa-saṇḍheṃ
jaï paharami to ghāeṃ mārami  $  kira tuhũ dūu teṇa ṇa viẏārami"
eva bhaṇevi bhuvaṇĕ jasavantahŏ  $  melliu ṇāga-pāsu haṇuvantahŏ
tehaĕ avasarĕ teṇa vi cintiu  $  "acchami riu saṃghārami kettiu
to vari vandhāvami appāṇaü  $  jeṃ vollami rāvaṇeṇa samāṇaü"
ema bhaṇevi paḍicchiu entaü  $  ṇāĩ sahoẏaru sāiu dentaü

ghattā:

raṇa-rasiẏaḍḍhĕṇa  $  kaüsallu kareppiṇu dhutteṃ
      sa ĩ bhu va-pañjaru  $  veḍhāviu pavaṇahŏ putteṃ


----------  [54. caüvaṇṇāsamo saṃdhi]  ----------


haṇuvanta-kumāru  $  pavara-bhuaṅgomāliẏaü
dahavaẏaṇahŏ pāsu  $  malaẏagiri va saṃcāliẏaü


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 1:


ṇava-ṇīluppala-ṇaẏaṇa-juẏa  $  soeṃ ṇiru saṃtatta
"pavaṇa-putta paĩ virahiẏaü  $  kavaṇu parāṇaï vatta"
so añjaṇa-pavaṇañjaẏahũ suu  $  aïrāvaẏa-kara-sāriccha-bhuu
saṃcāliu laṅkahĕ sammuhaü  $  ṇaṃ ṇiẏala-ṇivaddhaü matta-gaü
ṇivisaddheṃ purĕ païsāriẏaü  $  ṇiẏa-ṇāsu ṇāĩ hakkāriẏaü
etthantarĕ pīṇa-paoharihĩ  $  valagehiṇi-laṅkāsundarihĩ
ira-eraü jāu pavesiẏaü  $  haṇuvantahŏ vatta-gavesiẏaü
āẏāu tāu sasi-vaẏaṇiẏaü  $  kuvalaẏa-dala-dīhara-ṇaẏaṇiẏaü
jāṇāviu turiẏaü iraïrĕhĩ  $  pagalanta-aṃsu-gaggara-girĕhĩ
"suṇu māĕ kāĩ dūeṇa kiu  $  jaṃ ṇisiẏara-ṇāhahŏ pāṇa-piu
taṃ ṇandaṇa-vaṇu saṃcūriẏaü  $  kiṅkara-sāhaṇu musumūriẏaü
akkhaẏahŏ jīu viddhaṃsiẏaü  $  ghaṇavāhaṇa-valu saṃtāsiẏaü
indaïṇa ṇavara avamāṇu kiu  $  vandhĕvi dahavaẏaṇahŏ pāsu ṇiu"

ghattā:

taṃ vaẏaṇu suṇevi  $  ṇīluppalaĩ va ḍolliẏaĩ
      sīẏahĕ ṇaẏaṇāĩ  $  viṇṇi mi aṃsu-jalolliẏaĩ


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 2:


jaṃ jasu diṇṇaü aṇṇa-bhavĕ  $  jīvahŏ kahi mi thiẏāsu
tāsu ki ṇāsĕvi sakkiẏaï  $  kammahŏ puvva-kiẏāsu
puṇu ruvaï sa-dukkhaü jaṇaẏa-sua  $  mālaï-mālā-sāriccha-bhua
"khala khudda pisuṇa haẏa daḍḍha vihi  $  pūrantu maṇoraha hou dihi
dasaraha-kuḍumvu jaṃ chattariu  $  vali jiha dasa-disihĩ pavikkhiriu
aṇṇahĩ haũ aṇṇahĩ dāsarahi  $  aṇṇahĩ lakkhaṇu antarĕ uvahi
ehaĕ vi kālĕ vasaṇāvaḍiĕ  $  vahu-iṭṭha-vioẏa-soẏa-bhariĕ
jo kira ṇivvūḍha-mahāhavahŏ  $  sandesaü ṇesaï rāhavahŏ
paĩ samarĕ so vi vandhāviẏaü  $  valahaddahŏ pāsu ṇa pāviẏaü
ahavaï kiṃ tuhu mi karahi chalaĩ  $  eẏaĩ dukkiẏa-kammahŏ phalaĩ"

ghattā:

akusala-vaẏaṇehĩ  $  sīẏa vi laṅkāsundari vi
      ṇaṃ ravi-kiraṇehĩ  $  tappaï jaüṇa vi sura-sari vi


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 3:


"mārui-ṇandaṇa bhaṇami paĩ  $  kula-vala-jāi-vihīṇa
tāvasa je phala-bhoẏaṇā  $  te paĩ seviẏa dīṇa"
ettahĕ vi suhaḍa-pañcāṇaṇahŏ  $  ṇiu mārui pāsu dasāṇaṇahŏ
vaïsārĕvi kajjālāva kiẏa  $  "he sundara kāĩ du-vuddhi thiẏa
caṅgaü kusalattaṇu sikkhiẏaü  $  aha uttamu kulu ṇa parikkhiẏaü
sura-ḍāmaru rāvaṇu muĕvi maĩ  $  pariẏariu varāẏaü rāmu paĩ
pañcāṇaṇu mellĕvi dhariu gaü  $  jiṇu muĕvi pasaṃsiu para-samaü
jo jasu bhāẏaṇu so taṃ dharaï  $  kaï ṇāliẏareṇa kāĩ karaï
jo saẏala-kāla supahuttaĕhĩ  $  maṇi-kaḍaẏa-maüḍa-kaḍisuttaĕhĩ
pujjijjahi so evahĩ dhariu  $  lampikku jema jaṇa-pariẏariu

ghattā:

maĩ muĕvi su-sāmi  $  mārui kiẏaĩ jāĩ chalaĩ
      iha-loĕ jĕ tāĩ  $  pattu ku-sāmi-seva-phalaĩ


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 4:


"rāvaṇa suhu bhuñjantāhã  $  laṅkāuri jiha ṇāri
āṇiẏa sīẏa ṇa eha paĩ  $  ṇiẏa-kula-vaṃsahŏ māri"
"aṇṇu mi jo duggaï-gāmiĕhĩ  $  kukalatta-kumanti-kusāmiĕhĩ
kupariẏaṇa-kumanti-kusevaĕhĩ  $  kutittha-kudhamma-kudevaĕhĩ
āehĩ asesahĩ bhāviẏaü  $  so kavaṇu ṇa āvaï pāviẏaü"
taṃ vaẏaṇu suṇevi kaïddhaĕṇa  $  ṇibbhacchiu vehāviddhaĕṇa
"kira kāĩ dasāṇaṇa hasahi maĩ  $  appaṇu salagghu kiu kāĩ paĩ
paradāru hoi cilisāvaṇaü  $  ṇāṇāviha-bhaẏa-darisāvaṇaü
dukkhahũ poṭṭalu kula-lañchaṇaü  $  ihaloẏa-paratta-viṇāsaṇaü
dujjaṇa-dhikkāra-paḍicchaṇaü  $  gharu aẏasahŏ jammahŏ lañchaṇaü

ghattā:
saṃsārahŏ vāru  $  diḍhu kavāḍu sāsaẏa-gharahŏ
      laṅkahĕ vi viṇāsu  $  akusalu aṇṇa-bhavantarahŏ


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 5:


jovvaṇu jīviu dhaṇiẏa gharu  $  sampaẏa-riddhi ṇarinda
bhāvĕvi eha aṇicca tuhũ  $  paṭṭhavi sīẏa ṇisinda
para-dhaṇu para-dāru majja-vasaṇu  $  āẏaraï ko vi jo mūḍha-maṇu
tuhũ ghaĩ saẏalāgama-kala-kusalu  $  muṇi-suvvaẏa-calaṇa-kamala-bhasalu
jāṇantu ṇa appahi jaṇaẏa-sua  $  addhuva-aṇuvekkha kāĩ ṇa sua
ko kāsu savvu māẏā-timiru  $  jala-vindu jema jīviu a-thiru
sampatti samudda-taraṅga-ṇiha  $  siẏa cañcala vijjula-leha jiha
jovvaṇu giri-ṇaï-pavāha-sarisu  $  pemmu vi suviṇaẏa-daṃsaṇa-sarisu
dhaṇu sura-dhaṇu-riddhihĕ aṇuharaï  $  khaṇĕ hoi khaṇaddheṃ osaraï
jhijjaï sarīru āusu galaï  $  jiha gaü jala-ṇivahu ṇa saṃbhavaï

ghattā:

gharu pariẏaṇu rajju  $  sampaẏa jīviu siẏa pavara
      eẏaĩ a-thirāĩ  $  ekku mueppiṇu dhammu para


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 6:


"rāvaṇa a-saraṇu sambharĕvi  $  paṭṭhavi rāmahŏ sīẏa
ṇaṃ to sampaï saẏala suẏa  $  paĩ tamvārahŏ ṇīẏa"
ahŏ kekkasi-raẏaṇāsavahŏ suẏa  $  asaraṇa-aṇuvekkha kāĩ ṇa suẏa
jāvĕhĩ jīvahŏ ḍhukkaï maraṇu  $  tāvĕhĩ jagĕ ṇāhĩ ko vi saraṇu
rakkhijjaï jaï vi bhaẏaṅkarĕhĩ  $  asi-laüḍi-vihatthĕhĩ kiṅkarĕhĩ
māẏaṅga-turaṅgama-sandaṇĕhĩ  $  kamalāsaṇa-rudda-jaṇaddaṇĕhĩ
jama-varuṇa-kuvera-purandarĕhĩ  $  gaṇa-jakkha-mahoraga-kiṇṇarĕhĩ
païsaraï jaï vi pāẏālaẏalĕ  $  giri-guhilĕ huāsaṇĕ uvahi-jalĕ
raṇĕ vaṇĕ tiṇĕ ṇahaẏalĕ sura-bhavaṇĕ  $  raẏaṇappahāi-duggaï-gamaṇĕ
mañjūsa-kūvĕ ghara-pañjaraĕ  $  kaḍḍhijjaï to vi khaṇantaraĕ

ghattā:

tahĩ asaraṇa-kālĕ  $  jīvahŏ aṇṇa ṇa kā vi dhara
      para rakkhaï ekku  $  ahiṃsā-lakkhaṇu dhammu para


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 7:


rāvaṇa gaẏa-ghaḍa bhaḍa-ṇivahu  $  gharu pariẏaṇu suhi rajju
ettiu chaḍḍĕvi jāsi tuhũ  $  para suhu dukkhu sahejju
ahŏ rāvaṇa ṇava-kuvalaẏa-dalakkha  $  kiṃ ṇa suiẏa ekkattāṇuvekkha
jagĕ jīvahŏ ṇatthi sahāu ko vi  $  raï vandhaï moha-vaseṇa to vi
"iu gharu iu pariẏaṇu iu kalattu"  $  ṇaü vujjhahi jiha saẏalehĩ cattu
ekkeṇa kaṇevvaü vihura-kālĕ  $  ekkeṇa vasevvaü jala-vamālĕ
ekkeṇa vasevvaü tahĩ ṇigoĕ  $  ekkeṇa ruevvaü piẏa-vioĕ
ekkeṇa bhamevvaü bhava-samuddĕ  $  kammoha-moha-jalaẏara-raüddĕ
ekkahŏ jĕ dukkhu ekkahŏ jĕ sukkhu  $  ekkahŏ jĕ vandhu ekkahŏ jĕ mokkhu
ekkahŏ jĕ pāu ekkahŏ jĕ dhammu  $  ekkahŏ jĕ maraṇu ekkahŏ jĕ jammu

ghattā:

tahĩ tehaĕ vihurĕ  $  saẏaṇa-saẏāĩ ṇa ḍhukkiẏaĩ
      para veṇṇi saẏā i  $  jīvahŏ dukkiẏa-sukkiẏaĩ


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 8:


"rāvaṇa juttājutta tuhũ  $  cintĕvi ṇiẏaẏa-maṇeṇa
aṇṇu sarīru vi aṇṇu jiu  $  vihaḍaï eu khaṇeṇa"
puṇu vi paḍīvaü uvavaṇa-maddaṇu  $  kahaï hiẏattaṇeṇa maru-ṇandaṇu
aṇṇattāṇuvekkha dahagīvahŏ  $  aṇṇu sarīru aṇṇu guṇu jīvahŏ
aṇṇahĩ taṇaü dhaṇṇu dhaṇu jovvaṇu  $  aṇṇahĩ taṇaü saẏaṇu gharu pariẏaṇu
aṇṇahĩ taṇaü kalattu laïjjaï  $  aṇṇahĩ taṇaü taṇaü uppajjaï
kaï vi divasa gaẏa melāvakkeṃ  $  puṇu vihaḍanti maranteṃ ekkeṃ
aṇṇahĩ jīu sarīru vi aṇṇahĩ  $  aṇṇahĩ gharu ghariṇi vi aṇṇaṇṇahĩ
aṇṇahĩ turaẏa mahaggaẏa rahavara  $  aṇṇahĩ āṇa-paḍicchā ṇaravara
ehaĕ aṇṇa-bhavantaravantarĕ  $  attha-viḍāviḍĕ hoi khaṇantarĕ

ghattā:

jaṇu kajjavaseṇa  $  muha-rasiẏaü piẏa-jampaṇaü
     jiṇa-dhammu muevi  $  jīvahŏ ko vi ṇa appaṇaü


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 9:


caü-gaï-sāẏarĕ duha-paürĕ  $  jammaṇa-maraṇa-raüddĕ
appahi siẏa ma gāhu kari  $  maṃ paḍi ṇaraẏa-samuddĕ
bho bhuvaṇa-bhaẏaṅkara duṇṇirikkha  $  suṇu caügaï saṃsārāṇuvekkha
jala-thala-pāẏāla-ṇahaṅgaṇehĩ  $  sura-ṇaraẏa-tiriẏa-maṇuattaṇehĩ
ṇara-ṇāri-ṇapuṃsaẏa-rūvaehĩ  $  visa-mesĕhĩ mahisa-pasūaehĩ
māẏaṅga-turaṅga-vihaṅgamehĩ  $  pañcāṇaṇa-mora-bhuaṅgamehĩ
kimi-kīḍa-paẏaṅgendindirehĩ  $  visa-vaïsa-gaïndeṃ (?) mañjarehĩ
hammantu haṇantu marantu jantu  $  kaluṇaĩ ruantu khajjantu khantu
geṇhantu muantu kalevarāĩ  $  aṇuhavaï jīu pāvahŏ phalāĩ
ghariṇī vi māẏa māẏā vi ghariṇi  $  bhaïṇī vi dhīẏa dhīẏā vi bhaïṇi
putto vi vappu vappo vi puttu  $  satto vi mittu mitto vi sattu

ghattā:

ehaĕ saṃsārĕ  $  rāvaṇa sokkhu kahiṃ taṇaü
      appijjaü sīẏa  $  sīlu ma khaṇḍahi appaṇaü


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 10:


caüdaha  rajjuẏa dahavaẏaṇa  $  bhuñjĕvi sokkha-saẏāĩ
to i ṇa hūiẏa titti taü  $  appahi sīẏa ṇa kāĩ
ahŏ sura-samara-saĕhĩ savaḍammuha  $  taïlokkāṇuvekkha suṇi dahamuha
jaṃ taṃ ṇiravasesu āẏāsu vi  $  tihuaṇu majjhĕ pariṭṭhiu tāsu vi
āi ṇihaṇu ṇaü keṇa vi dhariẏaü  $  acchaï saẏalu vi jīvahã bhariẏaü
pahilaü vettāsaṇa-aṇumāṇeṃ  $  thiẏaü satta-rajjuẏa-parimāṇeṃ
vīẏaü jhallari-rūvāgāreṃ  $  thiẏaü ekka-rajjuẏa-vitthareṃ
taïẏaü bhuvaṇu murava-aṇumāṇeṃ  $  thiẏaü pañca-rajjuẏa-parimāṇeṃ
mokkhu vi vivariẏa-chattāẏāreṃ  $  thiẏaü ekka-rajjuẏa-vitthareṃ
iẏa caüdaha-rajjuĕhĩ ṇivaddhaü  $  tihuaṇu tihĩ pavaṇĕhĩ uṭṭhaddhaü

ghattā:

tahŏ majjhĕ asesu  $  jalu thalu ṇaẏaṇa-kaḍakkhiẏaü
      taṃ kavaṇu paesu  $  jaṃ ṇa vi jīveṃ bhakkhiẏaü


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 11:


vasĕvi cilivvilĕ deha-gharĕ  $  khaṇĕ bhaṅguraĕ asārĕ
rāvaṇa sīẏaḥĕ luddhu tuhũ  $  jiha maṇḍalaü kaẏārĕ
ahŏ ahŏ saẏala-bhuvaṇa-saṃtāvaṇa  $  asuittāṇuvvekkha suṇi rāvaṇa
māṇusa-dehu hoi ghiṇi-viṭṭalu  $  sirĕhĩ ṇivaddhaü haḍḍahã poṭṭalu
calu ku-jantu māẏamaü kuheḍaü  $  malahŏ puñju kimi-kīḍahũ mūḍaü
pūagandhi ruhirāmisa-bhaṇḍaü  $  camma-rukkhu duggandha-karaṇḍaü
antahã poṭṭalu pakkhihĩ bhoẏaṇu  $  vāhihĩ bhavaṇu masāṇahŏ bhāẏaṇu
āẏaehĩ kalusiu jahĩ aṅgaü  $  kavaṇu paesu sarīrahŏ caṅgaü
suṇṇaü suṇṇaharu va duppecchaü  $  kaḍiẏalu pacchāhara-sāricchaü
jovvaṇu gaṇḍahŏ aṇuharamāṇaü  $  siru ṇāliẏara-karaṅka-samāṇaü

ghattā:

ehaĕ asuittĕ  $  ahŏ laṅkāhiva bhuvaṇa-ravi
      sīẏahĕ vari to vi  $  hūu virattībhāu ṇa vi


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 12:


pañca-paẏārĕhĩ dahavaẏaṇa  $  jīvahŏ ḍhukkaï pāu
suhu dukkhaĩ jaṃ jema ṭhiẏa  $  taṃ bhuñjevaü sāu
bho surakari-kara-saṃkāsa-bhua  $  āsava-aṇuvekkha kāĩ ṇa sua
veḍhijjaï jīu moha-maĕhĩ  $  pañcāṇaṇu jema matta-gaĕhĩ
raẏaṇāẏaru jiha sari-vāṇiĕhĩ  $  pañca-vihĕhĩ ṇāṇāvaraṇiĕhĩ
ṇava-daṃsaṇehĩ vihĩ veẏaṇĕhĩ  $  aṭṭhāvīsahĩ vāmohaṇĕhĩ
caü-vihĕhĩ āu-parimāṇaĕhĩ  $  teṇaüi-paẏārĕhĩ ṇāmaĕhĩ
vihĩ gottĕhĩ maïla-samujjalĕhĩ  $  pañcahi mi antarāiẏa-khalĕhĩ
chāijjaï chijjaï bhijjaï vi  $  mārijjaï khajjaï pijjaï vi
piṭṭijjaï vajjhaï muñcaï vi  $  jantehĩ dalijjaï ruñcaï vi

ghattā:

ṇiẏa-kamma-vaseṇa  $  jammaṇa-maraṇoṭṭhaddhaĕṇa
      visahevvaü dukkhu  $  jema gaïndeṃ vaddhaĕṇa


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 13:


bhaṇami saṇeheṃ dahavaẏaṇa  $  jāṇĕvi eu asāru
saṃvaru bhāvĕvi ṇiẏaẏa-maṇĕ  $  vajjijjaü paraẏāru
bho saẏala-bhuaṇa-lacchī-ṇivāsa  $  saṃvara-aṇuvekkhā suṇi dasāsa
rakkhijjaï jīu sa-rāgu kema  $  ṇaü ḍhukkaï aẏasa-kalaṅku jema
dijjaï rakkhaṇu jo jāsu mallu  $  kāmahŏ a-kāmu sallahŏ a-sallu
dambhahŏ a-dambhu dosahŏ a-dosu  $  pāvahŏ a-pāvu rosahŏ a-rosu
hiṃsahŏ ahiṃsa mohahŏ a-mohu  $  māṇahŏ a-māṇu lohahŏ a-lohu
ṇāṇu vi aṇṇāṇahŏ diḍha-kavāḍu  $  maccharahŏ a-maccharu dappa-sāḍu
a-viou vioẏahŏ duṇṇivāru  $  jasu aẏasahŏ duppaïsāru vāru
micchattahŏ diḍha-sammatta-paẏaru  $  bhellijjaï jema ṇa deha-ṇaẏaru

ghattā:

pariẏāṇĕvi eu  $  ṇava-ṇīluppala-ṇaẏaṇa-juẏa
      vari rāmahŏ gampi  $  karĕ lāijjaü jaṇaẏa-suẏa

_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 14:


rāvaṇa ṇijjara bhāvi tuhũ  $  jā daẏa-dhammahŏ mūlu
to vari jāṇavi pariharahi  $  kijjaï tahŏ aṇukūlu
laṅkāhiva daṇu-duggāha-gāha  $  ṇijjara-aṇuvekkhā ṇisuṇi ṇāha
chaṭṭhaṭṭhama-dasama-duvārasehĩ  $  vahu-pāṇāhārĕhĩ ṇīrasehĩ
caüthehĩ tirattātoraṇehĩ  $  pakkhekkavāra-kiẏa-pāraṇehĩ
māsovavāsa-candāẏaṇehĩ  $  avarehi mi daṇḍaṇa-muṇḍaṇehĩ
vāhira-saẏaṇehĩ attāvaṇehĩ  $  taru-mūlĕhĩ vara-vīrāsaṇehĩ
sajjhāẏa-jhāṇa-maṇa-khañcaṇĕhĩ  $  vandaṇa-pujjaṇa-devaccaṇehĩ
saṃjama-tava-ṇiẏamĕhĩ dūsahehĩ  $  ghorĕhĩ vāvīsa-parīsahehĩ
cāritta-ṇāṇa-vaẏa-daṃsaṇehĩ  $  avarehi mi daṇḍaṇa-khaṇḍaṇehĩ

ghattā:

jo jamma-saeṇa  $  sañciu dukkiẏa-kamma-malu
      so galaï asesu  $  varaṇĕ du-vaddhaĕ jema jalu


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 15:


dhammu ahiṃsā dahavaẏaṇa  $  jāṇahi tuhũ daha-bheu
to vi ṇa jāṇaï pariharahi  $  kāi mi kāraṇu eu
ahŏ jiṇavara-kama-kamalindindira  $  dasadhammāṇuvekkha suṇĕ dasa-sira
pahilaü eu tāma vujjhevvaü  $  jīva-daẏā-vareṇa hoevvaü
vīẏaü maddavattu darisevvaü  $  taïẏaü ujjaẏa-cittu karevvaü
caüthaü puṇu lāhavĕṇa jivevvaü  $  pañcamaü vi tava-caraṇu carevvaü
chaṭṭhaü saṃjama-vaü pālevvaü  $  sattamu kim pi ṇāhĩ maggevvaü
aṭṭhamu vambhaceru rakkhevvaü  $  ṇavamaü sacca-vaẏaṇu vollevvaü
dasamaü maṇĕ paricāu karevvaü  $  ĕhu dasa-bheu dhammu jāṇevvaü
dhammeṃ hontaeṇa suhu kevalu  $  dhammeṃ hontaeṇa cintiẏa-phalu

ghattā:

dhammeṇa dasāsa  $  gharu pariẏaṇu savaḍammuhaü
      viṇu ekkeṃ teṇa  $  saẏalu vi thāi parammuhaü"


_______________________________________________________________


START
PAUMACARIU, Kaṇḍa III, Saṃdhi 54, Kaḍavaka 16:


"mārui maṇa-āṇandaẏara  $  ṇiẏa-kulĕ a-kalaṅka
jāṇaï jāṇiẏa saẏala-jagĕ  $  kaha bhaẏa-bhīeṃ mukka"
"aṇṇu vi dahavaẏaṇa maṇeṇa muṇĕ  $  ṇāmeṇa vohi-aṇuvekkha suṇĕ
cintevvaü jīveṃ ratti-diṇu  $  "bhavĕ bhavĕ mahu sāmiu parama-jiṇu
bhavĕ bhavĕ labbhaü samāhi-maraṇu  $  bhavĕ bhavĕ hojjaü suggaï-gamaṇu
bhavĕ bhavĕ jiṇa-guṇa-sampatti mahu  $  bhavĕ bhavĕ daṃsaṇa-ṇāṇeṇa sahũ
bhavĕ bhavĕ sammattu hou acalu  $  bhavĕ bhavĕ ṇāsaü haẏa-kamma-malu
bhavĕ bhavĕ sambhavaü mahanta dihi  $  bhavĕ bhavĕ uppajjaü dhamma-ṇihi"
rāvaṇa aṇuvekkhaü eẏāu  $  jiṇa-sāsaṇĕ vāraha-bheẏāu
jo paḍhaï suṇaï maṇĕ saddahaï  $  so sāsaẏa-sokkha-saẏaĩ lahaï"

ghattā:

sundara-vaẏaṇāĩ  $  laggaĩ maṇĕ laṅkesarahŏ
      sa ĩ bhu va-juvaleṇa  $  kiu jaẏakāru jiṇesarahŏ


----------  [55. pañcavaṇṇāsamo saṃdhi]  ----------


"ettahĕ dulahaü dhammu  $  ettahĕ virahaggi garūvaü
āẏahã kavaṇu laemi"  $  dahavaẏaṇu duvakkhīhūaü


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 1:


"ettahĕ jiṇavara-vaẏaṇu ṇa cukkaï  $  ettahĕ vammahu vammahŏ ḍhukkaï
ettahĕ bhava-saṃsāru virūvaü  $  ettahĕ viraha-paravvasihūaü
ettahĕ ṇaraĕ paḍevvaü pāṇĕhĩ  $  ettahĕ bhiṇṇu aṇaṅgahŏ vāṇĕhĩ
ettahĕ jīu kasāĕhĩ rumbhaï  $  ettahĕ suraẏa-sokkhu kahĩ labbhaï
ettahĕ dukkhu dukammahŏ pāsiu  $  ettahĕ jāṇaï-vaẏaṇu suhāsiu
ettahĕ haẏa-sarīru cilisāvaṇu  $  ettahĕ sundaru sīẏahĕ jovvaṇu
ettahĕ dulahaĩ jiṇa-guṇa-vaẏaṇaĩ  $  ettahĕ muddhaĩ sīẏahĕ ṇaẏaṇaĩ
ettahĕ jiṇavara-sāsaṇu sundaru  $  ettahĕ jāṇaï-vaẏaṇu maṇoharu
ettahĕ asuhu kammu ṇiru bhāvaï  $  ettahĕ sīẏa-aharu ko pāvaï
ettahĕ ṇindiu uttama-jāihĕ  $  ettahĕ kesa-bhāru varu sīẏahĕ
ettahĕ ṇaraü raüddu duruttaru  $  ettahĕ sīẏahĕ kaṇṭhu su-sundaru
ettahĕ ṇāraïẏahũ gira "maru maru  $  ettahĕ sīẏahĕ maṇaharu thaṇaharu
ettahĕ jama-gira "laï laï dhari dhari"  $  ettahĕ jāṇaï laḍaha-kisoẏari
ettahĕ dukkhu aṇantu duṇittharu  $  ettahĕ sīẏahĕ ramaṇu sa-vittharu
ettahĕ jammantarĕ suhu viralaü  $  ettahĕ sulaliẏa-ūruva-juvalaü
ettahĕ maṇuva-jammu aï-viralaü  $  ettahĕ jaṃghā-jualaü saralaü
ettahĕ eu kammu ṇa vi vimalaü  $  ettahĕ sīẏahĕ varu kama-jualaü
ettahĕ pāu aṇovamu vajjhaï  $  ettahĕ visaĕhĩ maṇu parirujjhaï
ettahĕ kuviu kaẏantu su-bhīsaṇu  $  ettahĕ duttaru maẏaṇahŏ sāsaṇu
kavaṇu laemi kavaṇu parisesami  $  to vari evahĩ ṇaraĕ paḍesami

ghattā:

jāṇami jiha ṇa vi sokkhu  $  para-tiẏa para-davvu laẏantahŏ
     jaṃ ruccaï taṃ hou  $  tahŏ rāmahŏ sīẏa a-dentahŏ


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 2:


jaï appami to lañchaṇu ṇāmahŏ  $  jaṇu vollesaï "saṅkiu rāmahŏ""
maṇĕ paricintĕvi jaẏa-siri-māṇaṇu  $  haṇuvahŏ sammuhu valiu dasāṇaṇu
"arĕ govāla vāla dhī-vajjiẏa  $  vaddhaü jhaṅkhahi kāĩ alajjiẏa
lavaṇu samuddahŏ pāhuḍu pesahi  $  sāsaẏa-thāṇĕ suhāĩ gavesahi
meruhĕ kaṇaẏa-daṇḍu darisāvahi  $  diṇaẏara-maṇḍalĕ dīvaü lāvahi
joṇhāvaïhĕ joṇha saṃpāḍahi  $  loha-piṇḍĕ saṇṇāhu bhamāḍahi
indahŏ deva-lou apphālahi  $  mahu aggaĕ kahāu saṃcālahi
taṃ ṇisuṇevi pavolliu sundaru  $  pavara-bhuaṅga-vaddha-bhua-pañjaru

ghattā:

"rāvaṇa tujjhu ṇa dosu  $  laï ḍhukkaü muṇivara-bhāsiu
    aṇṇahĩ kaïhĩ diṇehĩ  $  khaü dīsaï sīẏahĕ pāsiu"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 3:


duvvaẏaṇĕhĩ dahavaẏaṇu palittaü  $  kesari kesaraggĕ ṇaṃ chittaü
"maru maru lehu lehu siru pāḍahŏ  $  ṇaṃ to lahu vicchoḍĕvi dhāḍahŏ
kharĕ vaïsārahŏ siru maṇḍāvahŏ  $  vellaĕ vandhĕvi gharĕ gharĕ dāvahŏ"
taṃ ṇisuṇevi padhāiẏa ṇisiẏara  $  asi-jhasa-parasu-satti-paharaṇa-kara
tahĩ avasarĕ sarīru vihuṇeppiṇu  $  pavara-bhuaṅga-vandha toḍeppiṇu
mārui bhaḍa bhañjantu samuṭṭhiu  $  saṇi avaloẏaṇĕ ṇāĩ pariṭṭhiu
jaü jaü dei diṭṭhi parisakkaï  $  taü taü ahimuhu ko vi ṇa thakkaï
bhaṇaï dasāṇaṇu "saĩ saṃghārami  $  jettahĕ jāi taṃ jĕ maru mārami"

ghattā:

vañcĕvi seṇṇu asesu  $  vijjāhara-bhavaṇa-paīvahŏ
    muhĕ masi-kuccaü devi  $  gaü uppari dahagīvahŏ


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 4:


thiu valu saẏalu maḍapphara-mukkaü  $  joisa-cakku va thāṇahŏ cukkaü
kamala-vaṇu va hima-vāeṃ daḍḍhaü  $  duvilāsiṇi-vaẏaṇu va duviẏaḍḍhaü
raẏaṇihĩ vara-bhavaṇu va ṇiddīvaü  $  kira uṭṭhavaṇu karei paḍīvaü
bhaṇaï sahoaru "jāu ku-dūaü  $  ettaḍeṇa kiṃ uttimu hūaü
girivara-uvari vihaṅgamu jantaü  $  to kiṃ so jjĕ hoi valavantaü"
ema bhaṇevi ṇivāriu rāvaṇu  $  saṇṇajjhantu bhuvaṇa-saṃtāvaṇu
tāvettahĕ vi teṇa haṇuvanteṃ  $  ṇāĩ vihaṅge ṇahaẏalĕ janteṃ
cintiu ekku khaṇantaru thāĕvi  $  kova-davaggi muhuttuppāĕvi

ghattā:

"lakkhaṇa-rāmahũ kitti  $  jagĕ ṇīsāvaṇṇa bhamāḍami
    dahamuha-jīviu jema  $  vari emahĩ gharu uppāḍami"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 5:


cintiūṇa sundarĕṇa sundaraṃ  $  dahavaẏaṇa-mandiraṃ
sa-siharaṃ sa-mūlaṃ samukkhaẏaṃ  $  sa-caliẏaṃ (?) sa-jālā-gavakkhaẏaṃ
sa-kusumaṃ sa-vāraṃ sa-toraṇaṃ  $  maṇi-kavāḍa-maṇi-mattavāraṇaṃ
maṇi-tavagga-savvaṅga-sundaraṃ  $  valahi-candasālā-maṇoharaṃ
hīra-gahaṇa-tala-ubbha-khambhaẏaṃ  $  gumagumanta-ruṇṭanta-chappaẏaṃ
vipphuranta-ṇīsesa-maṇimaẏaṃ  $  sūrakanta-sasikanta-bhūmaẏaṃ
indaṇīla-veruliẏa-ṇimmalaṃ  $  pomarāẏa-maragaẏa-samujjalaṃ
vara-pavāla-mālā-palamviraṃ  $  mottiekka-jhumvukka-jhumviraṃ

ghattā:

taṃ gharu pavara-bhuehĩ  $  rasakasamasantu ṇiddaliẏaü
    haṇuva-viẏaḍḍheṃ ṇāĩ  $  laṅkahĕ jovvaṇu daramaliẏaü


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 6:


tahŏ sarisāĩ jāĩ aṇulaggaĩ  $  pañca sahāsaĩ gehahũ bhaggaĩ
kiu kaḍamaddaṇu pavaṇāṇandeṃ  $  ṇaṃ saravarĕ païsarĕvi gaïndeṃ
puṇu vi sa-icchaĕ parisakkanteṃ  $  pāḍiẏa pura-paoli ṇigganteṃ
sahaï samīraṇi ṇahaẏalĕ jantaü  $  laṅkahĕ jīu ṇāĩ uḍḍantaü
tahĩ avasarĕ suravara-pañcāṇaṇu  $  candahāsu kira lei dasāṇaṇu
mantihĩ ṇavara kaḍacchaĕ dhariẏaü  $  "kiṃ pahu-ṇitti deva vīsariẏaü
jaï ṇāsaï siẏālu vivarāṇaṇu  $  to kiṃ tahŏ rūsaï pañcāṇaṇu"
eva bhaṇevi ṇivāriu jāvĕhĩ  $  jāṇaï maṇĕ pariosiẏa tāvĕhĩ

ghattā:

jaṃ ghara-siharu dalevi  $  haṇuvantu paḍīvaü āiu
    sīẏahĕ rāhaü jema  $  parioseṃ aṅgĕ ṇa māiu


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 7:


jaṃ jĕ paẏaṭṭu samuhu kikkindhahŏ  $  pavarāsīsa diṇṇa kaïcindhahŏ
"hohi vaccha jaẏavantu cirāusu  $  sūra-paẏāva-hāri jiha pāusu
lacchī-saï-saṇāhu jiha saravaru  $  siẏa-lakkhaṇa-amukku jiha halaharu"
teṇa vi dūrattheṇa samicchiẏa  $  siru ṇāmĕvi āsīsa paḍicchiẏa
puṇu ekkalla-vīru jaga-kesari  $  lahu āucchĕvi laṅkāsundari
miliu gampi ṇiẏa-khandhāvāraĕ  $  thiu vimāṇĕ ghaṇṭā-ṭaṅkāraĕ
tūraĩ haẏaĩ samuṭṭhiu kalaẏalu  $  tārāvaï-puru pattu mahāvalu
ṇiggaẏa aṅgaṅgaẏa sahũ vappeṃ  $  aṇṇa vi ṇiva ṇiẏa-ṇiẏa-māhappeṃ
tehĩ milĕvi païsārijjantaü  $  lakkhiu lakkhaṇa-rāmĕhĩ entaü

ghattā:

hiṇḍantĕhĩ vaṇa-vāseṃ  $  jo vihi-pariṇāmeṃ ṇaṭṭhaü
      so puṇṇodaẏa-kālĕ  $  jasu ṇāĩ paḍīvaü diṭṭhaü


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 8:


tahŏ taïlokka-cakka-mambhīsahŏ  $  mārui calaṇĕhĩ paḍiu halīsahŏ
siru kama-kamala-ṇisaṇṇu padīsiu  $  ṇaṃ ṇīluppalu paṅkaẏa-mīsiu
valĕṇa samuṭṭhāviu saĩ hattheṃ  $  kusalāsīsa diṇṇa paramattheṃ
kaṇṭhaü kaḍaü maüḍu kaḍisuttaü  $  saẏalu samappĕvi maṇĕ pajalantaü
addhāsaṇĕ vaïsāriu pāvaṇi  $  jo pesiu sīẏaĕ cūḍāmaṇi
taṃ ahiṇāṇu samujjala-ṇāmahŏ  $  dāhiṇa-karaẏalĕ ghattiu rāmahŏ
maṇi pekkhĕvi savvaṅgu paharisiu  $  urĕ ṇa mantu romañcu padarisiu
jo pariosu tetthu saṃbhūaü  $  dukkaru sīẏa-vivāhĕ vi hūẏaü

ghattā:

pabhaṇaï rāhavacandu  $  "mahu ajja vi hiẏaü ṇa ṇīvaï
    mārui akkhi davatti  $  kiṃ muiẏa kanta kiṃ jīvaï"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 9:


jiṇa-calaṇāravinda-dala-sevahŏ  $  mārui kahaï vatta valadevahŏ
"jāṇaï diṭṭha deva jīvantī  $  aṇudiṇu tumhahã ṇāmu laẏantī
jahĩ avasarĕ ṇisiẏarĕhĩ gilijjaï  $  tahĩ tehaĕ vi kālĕ paḍivajjaï
iha-loẏahŏ tuhũ sāmi piẏāraü  $  para-loẏahŏ arahantu bhaḍāraü
jhāẏaï sāhu jema paramappaü  $  uvavāsĕhĩ lhasāvaï appaü
maĩ puṇu gampi ṇientahũ tiẏasahũ  $  pārāviẏa vāsīsahã divasahũ
aṅgutthalaü ṇavevi samappiu  $  tāvahĩ mahu cūḍāmaṇi appiu
aṇṇu vi deva eu ahiṇāṇu  $  jaṃ kiu gutta-suguttahã dāṇu

ghattā:

ṇivaḍiẏa gharĕ vasu-hāra  $  ṇisuṇiu akkhāṇu jaḍāihĕ
    aṇṇu mi taṃ ahiṇāṇu  $  kuḍhĕ laggu deva jaṃ bhāihĕ"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 10:


taṃ ṇisuṇĕvi valu harisiẏa-gattaü  $  "kahĕ haṇuvanta kema tahĩ pattaü"
ehaĕ avasarĕ ṇaẏaṇāṇandeṃ  $  hasiu ṇiẏāsaṇĕ thiĕṇa mahindeṃ
"eẏahŏ keraü vaḍḍaü ḍhaḍḍhasu  $  ṇisuṇĕ bhaḍārā jaṃ kiu sāhasu
ṇaru ṇāmeṇa atthi pavaṇañjaü  $  palhāẏaẏahŏ puttu raṇĕ dujjaü
tāsu diṇṇa maĩ añjaṇasundari  $  gaü ukkhandheṃ varuṇahŏ uppari
vāraha-varisaha(hã) ekkaĕ vāraĕ  $  vāsaü devi miliu khandhāraĕ
pavaṇa-jaṇeriĕ puṇu īsāĕvi  $  ghalliẏa gharahŏ kalaṅkaü lāĕvi
maĩ vi tāhĕ païsāru ṇa diṇṇaü  $  vaṇĕ pasaviẏa tahĩ ĕhu uppaṇṇaü
taṃ ji vaïru sumarĕvi haṇuvanteṃ  $  taü āeseṃ dūeṃ jaṃteṃ
ṇaẏarĕ mahāraĕ kiu kaḍamaddaṇu  $  haü mi dhariu sa-kalattu sa-ṇandaṇu

ghattā:

bhaggaĩ suhaḍa-saẏāĩ  $  gaẏa-jūhaĩ disahĩ paṇaṭṭhaĩ
    eẏahŏ raṇa-cariẏāĩ  $  ettiẏaĩ deva maĩ diṭṭhaĩ"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 11:


taṃ ṇisuṇevi ti-kaṇṇa-sahāeṃ  $  puṇu pomāiu dahimuha-rāeṃ
"appuṇu jaï vi purandaru āvaï  $  eẏahŏ taṇaü cariu ko pāvaï
veṇṇi mahārisi paḍimā-joeṃ  $  aṭṭha divasa thiẏa ṇiẏaẏa-ṇioeṃ
aṇṇekkettahĕ accāsaṇṇaü  $  mahu dhīẏaü imāu ti-kaṇṇaü
tāma huāsaṇeṇa saṃdīviu  $  vaṇu cāuddisu  jālālīviu
dhagadhagadhagadhaganta-dhūmantaĕ  $  chuḍu chuḍu guruhũ pāsĕ ḍhukkantaĕ
tahĩ avasarĕ haṇuvanteṃ chāĕvi  $  māẏā-pāusu ṇahĕ uppāĕvi
so dāvāṇalu pasamiu jāvĕhĩ  $  haü mi tetthu saṃpāiu tāvĕhĩ

ghattā:

tahĩ kaṇṇāĕ samāṇu  $  maĩ tumhahũ pāsĕ visajjĕvi
    eẏahŏ raṇa-cariẏāĩ  $  ettiẏaĩ deva maĩ diṭṭhaĩ"


_______________________________________________________________


START
PAUMACARIU, Kaṇḍa III, Saṃdhi 55, Kaḍavaka 12:


dahimuha-vaẏaṇu suṇĕvi gañjolliu  $  pihumaï haṇuvahŏ manti pavolliu
"ṇisuṇĕ bhaḍārā ṇahaẏalĕ janteṃ  $  paḍhamāsālī haẏa haṇuvanteṃ
puṇu vajjāuhu ṇaravara-kesari  $  kalahĕvi pariṇiẏa laṅkāsundari
garuva-saṇeheṃ diṭṭhu vihīsaṇu  $  teṇa samāṇu karĕvi saṃbhāsaṇu
kaḍuvālāva-kālĕ avaṇīẏahũ  $  antarĕ thiu mandoari-sīẏahũ
ṇandaṇa-vaṇu mi bhaggu haü akkhaü  $  indaï kiu paharantu vilakkhaü
eṇa vi vandhāviu appāṇaü  $  kira uvasamaï dasāṇaṇa-rāṇaü
ṇavari viruddheṃ kaha vi ṇa ghāiu  $  tahŏ ghara-siharu daleppiṇu āiu"

ghattā:

iẏa cariẏāĩ suṇevi  $  vaḍa-duma-pāroha-visālĕhĩ
    avaruṇḍiu haṇuvantu  $  rāhavĕṇa sa ĩ bhu va-daṇḍĕhĩ


----------  [56. chappaṇṇāsamo saṃdhi]  ----------


haṇuvāgamĕ divasaẏaruggamĕ  $  dasaraha-vaṃsa-jasubbhavĕṇa
gajjĕvi dahavaẏaṇahŏ uppari  $  diṇṇu paẏāṇaü rāhavĕṇa


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 1:


haẏāṇanda-bherī daḍī diṇṇa saṅkhā  $  karapphāliẏāṇeẏa-tūrāṇa lakkhā
jaẏaṃ ṇandaṇam ṇandighosaṃ sughosaṃ  $  suhaṃ sundaraṃ sohaṇaṃ devaghosaṃ
varaṅgaṃ variṭṭhaṃ gahīraṃ pahāṇaṃ  $  jaṇāṇanda-tūraṃ sirīvaddhamāṇaṃ
sivaṃ santiẏatthaṃ sukallāṇa-dheẏaṃ  $  mahāmaṅgalatthaṃ ṇarindāhiseẏaṃ
pasaṇṇajjhuṇi dunduhī ṇandisaddaṃ  $  pavittaṃ pasatthaṃ ca bhaddaṃ subhaddam
vivāhappiẏaṃ patthivaṃ ṇāẏarīẏaṃ  $  paẏāṇuttamaṃ vaddhaṇaṃ puṇḍarīẏaṃ
maṅgala-tūraĩ ṇāmĕhĩ eĕhĩ  $  puṇu aṇṇaṇṇaĩ aṇṇĕhĩ bheĕhĩ
ḍaũḍaũ-ḍaũḍaũ-ḍamarua-saddĕhĩ  $  taraḍaka-taraḍaka-taraḍaka-ṇaddĕhĩ
dhummuku-dhummuku-dhummuku-tālĕhĩ  $  ruṃ-ruṃ-ruṃ-ruñjanta-vamālĕhĩ
takkisa-takkisa-sarĕhĩ maṇojjĕhĩ  $  duṇikiṭi-duṇikiṭi-tharimadi-vajjĕhĩ
geggadu-geggadu-geggadu-ghāĕhĩ  $  eẏāṇeẏa-bheẏa-saṃghāĕhĩ

ghattā:
taṃ tūrahã saddu suṇeppiṇu  $  rāhava-sāhaṇu saṃmilaï
      sari-sottĕhĩ āvĕvi āvĕvi  $  salilu samuddahŏ jiha milaï


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 2:


saṇṇaddhu kaïddhaẏa-pavara-rāu  $  saṇṇaddhu aṅgu aṅgaẏa-sahāu
saṇṇaddhu haṇuu paharisa-visaṭṭu  $  rāvaṇa-ṇandaṇavaṇa-maïẏavaṭṭu
saṇṇaddhu gavaü aṇṇu vi gavakkhu  $  jamvuṇṇaü dahimuhu duṇṇirikkhu
saṇṇaddhu virāhiu sīhaṇāu  $  saṇṇaddhu kundu kumueṃ sahāu
saṇṇaddhu ṇīlu ṇalu parimiẏaṅgu  $  saṇṇaddhu suseṇu i raṇĕ abhaṅgu
saṇṇaddhu sīharahu raẏaṇakesi  $  saṇṇaddhu vāli-suu candarāsi
saṇṇaddhu sa-taṇaü mahindarāu  $  bhaḍu lacchibhutti pihumaï-sahāu
saṇṇaddhu candamarīci aṇṇu  $  saṇṇaddhu asesu vi rāma-seṇṇu

ghattā:

aṇṇekku vi saṇṇajjhantaü  $  uppari jaẏa-siri-māṇaṇahŏ
   lakkhijjaï lakkhaṇu kuddhaü  $  ṇaṃ khaẏa-kālu dasāṇaṇahŏ


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 3:


aṇṇekka suhaḍa saṇṇaddha ke vi  $  ṇiẏa-kantahã āliṅgaṇaü devi
aṇṇekkahŏ dhaṇa tamvolu dei  $  aṇṇekku samappiẏaü vi ṇa lei
"maĩ kantĕ samāṇevvaü dalehĩ  $  gaẏa-paṇṇĕhĩ rahavara-popphalehĩ
ṇaravara-saṃcūriẏa-cuṇṇaeṇa  $  riu-jaẏa-siri-vahuae diṇṇaeṇa
aṇṇekkahŏ jāĩ su-kanta dei  $  ohullaĩ phullaĩ ṇaru ṇa lei
"ṇa samicchami haũ tuhũ lehi bhajjĕ  $  ettiu siru ṇivaḍaï sāmi-kajjĕ"
aṇṇekkahŏ dhaṇa bhūsaṇaü dei  $  aṇṇekku taṃ pi tiṇa-samu gaṇei
"kiṃ gandheṃ kiṃ candaṇa-raseṇa  $  maĩ aṅgu pasāhevvaü jaseṇa"

ghattā:

aṇṇekkahŏ dhaṇa appāhaï  $  "hima-sasi-saṅkha-samujjalaĩ
    kari-kumbhaĩ ṇāha daleppiṇu  $  āṇejjahi muttāphalaĩ"


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 4:


aṇṇekkettahĕ vi suhaṅkarāĩ  $  sajjiẏaĩ vimāṇaĩ sundarāĩ
ghaṇṭā-ṭaṅkāra-maṇoharāĩ  $  ruṇṭanta-matta-mahuara-sarāĩ
sasi-sūrakanta-kara-ṇibbharāĩ  $  vahu-indaṇīla-kiẏa-seharāĩ
pavalaẏa-mālā-raṅkholirāĩ  $  maragaẏa-riñcholi-pasohirāĩ
maṇi-paümarāẏa-vaṇṇujjalāĩ  $  veḍujja-vajja-paha-ṇimmalāĩ
muttāhala-mālā-dhavaliẏāĩ  $  kiṅkiṇi-ghagghara-sara-muhaliẏāĩ
dhūvaṃta-dhavala-dhua-dhaẏavaḍāĩ  $  vajjanta-saṅkha-saẏa-saṅghaḍāĩ
suggīveṃ raẏaṇujjoviẏāĩ  $  vihĩ viṇṇi vimāṇaĩ ḍhoiẏāĩ

ghattā:

vandiṇa-jaṇa-jaẏa-jaẏakārĕṇa  $  lakkhaṇa-rāmārūḍha kiha
    sura-parimiẏa-pavara-vimāṇĕhĩ  $  veṇṇi vi inda-paḍīnda jiha


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 5:


aṇekka-pāsĕ kiẏa sāri-sajja  $  suvisāla-sughaṇṭā-juvala-gejja
ali-jhaṅkāriẏa gaẏa-ghaḍa paẏaṭṭa  $  vihalaṅghala ṇibbhara-maẏa-visaṭṭa
sindūra-paṅka-paṅkiẏa-sarīra  $  sikkāra-phāra-gajjaṇa-gahīra
ummeṭṭha ṇiraṅkusa jāi thāi  $  malhanti maṇohara vesa ṇāĩ
aṇṇekka-pāsĕ raha rahiẏa-thaṭṭa  $  cūranta paropparu pahĕ paẏaṭṭa
sa-turaṅga sa-sārahi sa-kaïcindha  $  ṇāṇāviha-vara-paharaṇa-samiddha
aṇekka-pāsĕ vala-darisaṇāĩ  $  vajjanta-tūra-sara-bhīsaṇāĩ
āẏaḍḍhiẏa-cāva-mahāsarāĩ  $  uggāmiẏa-bhāmiẏa-asivarāĩ

ghattā:

aṇṇekka-pāsĕ hiṃsantaü  $  haẏavara-sāhaṇu ṇīsaraï
    sukalattu jemva sukulīṇaü  $  paẏa-saṃcāru ṇa vīsaraï


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 6:


aṇṇekkettahĕ aṇṇekka vīra  $  gajjanti samara-saṃghaṭṭa-dhīra
ekkeṇa vuttu "sosami samuddu"  $  aṇṇekku bhaṇaï "mahu ṇisiẏarindu"
aṇṇekku bhaṇaï "haũ dharami seṇṇu"  $  aṇṇekku bhaṇaï "mahu kumbhaẏaṇṇu"
aṇṇekku bhaṇaï "mahu mehaṇāu"  $  aṇṇekku bhaṇaï "mahu bhaḍa-ṇihāu"
aṇṇekku bhaṇaï "bho ṇisuṇi mitta  $  haũ valahŏ sa-hattheṃ demi kanta"
aṇṇekku bhaṇaï "kiṃ gajjieṇa  $  ajja vi saṅgāma-vivajjieṇa
saẏalu vi jāṇijjaï tahĩ ji kālĕ  $  para-valĕ ovaḍiẏaĕ sāmi-sālĕ"
aṇṇekku vīru ṇiẏa-maṇĕ visaṇṇu  $  "maĩ sāmihĕ avasarĕ kāĩ diṇṇu"

ghattā:

aṇṇekku suhaḍu ovaggaï  $  aggaĕ thāĕvi halaharahŏ
    "jaṃ vūḍhaü maĩ siru khandhĕṇa  $  taṃ hosaï pahu avasarahŏ"


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 7:


aṇṇekka-pāsĕ suvisāliẏāu  $  vijjaü vijjāhara-pāliẏāu
paṇṇattī vahuva-virūviṇī  $  veẏālī ṇahaẏala-gāmiṇī
 $  thambhaṇiẏākarisaṇī mohaṇī
sāmuddī ruddī kesavī  $  bhuvaïndī khandī vāsavī
vambhāṇī raürava-dāruṇī  $  ṇerittī vāẏava-vāruṇī
candī sūri vaïsāṇarī  $  māẏaṅgi maẏandī vāṇarī
hariṇī vārāhi turaṅgamī  $  vala-sosaṇī garuḍa-vihaṅgamī
pavvaï maẏaraddhaẏa-rūviṇī  $  āsāla-vijja vahu-rūviṇī

ghattā:

saṇṇaddhu asesu vi sāhaṇu  $  rāmahŏ suggīvahŏ taṇaü
    ṇaṃ jamvūdīu paẏaṭṭaü  $  laṅkādīvahŏ pāhuṇaü


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 8:


saṃcalleṃ ṇiẏa-vaṃsubbhaveṇa  $  diṭṭhaĩ su-ṇimittaĩ rāhaveṇa
gandhovaü candaṇu siddha-sesa  $  jiṇa pujjĕvi vāhu suvesa vesa
dappaṇaü su-saṅkhu su-sahasavattu  $  ṇiggantha-rūu paṇḍuraü chattu
paṇḍuraü hatthi paṇḍuraü bhamaru  $  paṇḍuraü turaü paṇḍuraü camaru
savvālaṅkāra pavitta ṇāri  $  dahi-kumbha-vihatthī vara-kumāri
ṇiddhūmu jalaṇu aṇukūlu vāu  $  piẏamelāvaü kulugulaï kāu
suṇimittaĩ ṇiĕvi jasuṇṇaeṇa  $  valaeu vuttu jamvuṇṇaeṇa
"dhaṇṇo 'si deva taü sahalu gamaṇu  $  āẏaĩ su-ṇimittaĩ lahaï kavaṇu

ghattā:

vihaseppiṇu vuccaï rāmĕṇa  $  saï su-ṇimittaĩ jantāhũ
    jaga-laggaṇa-khambhu bhaḍāraü  $  jiṇavaru hiẏaĕ vahantāhũ


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 9:


saṃcalleṃ rāhava-sāhaṇeṇa  $  saṃghaṭṭiu vāhaṇu vāhaṇeṇa
cindheṇa cindhu rahu rahavareṇa  $  chatteṇa chattu gaü gaẏavareṇa
turaeṇa turaṅgamu ṇaru ṇareṇa  $  calaṇeṇa calaṇu karaẏalu kareṇa
valu raṇa-rahasaḍḍhiu ṇahĕ ṇa māi  $  saṃcalliu devāgamaṇu ṇāĩ
thovantare diṭṭhu mahā-samuddu  $  suṃsuara-maẏara-jalaẏara-raüddu
macchohara-ṇakka-ggāha-ghoru  $  kallolavantu taraṅga-thoru
velā-vaḍḍhantu padūhaṇantu  $  pheṇujjala-toẏa-tusāra dentu
tahŏ uvari paẏaṭṭaü rāma-seṇṇu  $  ṇaṃ meha-jālu ṇahaẏalĕ ṇisaṇṇu

ghattā:

ṇaravaïhĩ vimāṇārūḍhĕhĩ  $  laṅghiu lavaṇa-samuddu kiha
    siddhĕhĩ siddhālaü jantĕhĩ  $  caügaï-bhava-saṃsāru jiha


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 10:


thovantarĕ tahŏ sāẏarahŏ majjhĕ  $  velandhara-purĕ tiẏasahã asajjhĕ
vijjāhara seu-samudda ve vi  $  thiẏa aggaĕ dāruṇu jujjhu devi
"maru tumhahã kuiu kaẏantu ajju  $  ko sakkaï sakkahŏ harĕvi rajju
ko païsaï bhīsaṇĕ jalaṇa-jālĕ  $  ko jīvaï ḍhukkaĕ palaẏa-kālĕ
ko sesa-phaṇā-maṇi-raẏaṇu lei  $  ko laṅkahĕ ahimuhu paü vi dei"
paccāriẏa saẏala vi amariseṇa  $  "ahŏ kikkindhāhiva ahŏ suseṇa
ahŏ kumua kunda suṇi mehaṇāẏa  $  ṇala ṇīla virāhiẏa pavaṇa-jāẏa
dahimuha māhinda mahinda-rāẏa  $  avara vi je ṇaravara ke vi āẏa

ghattā:

laï valahŏ valahŏ jaï sakkahŏ  $  hevāiẏa pārakkaĕhĩ
    kahĩ laṅkā-uvari paẏāṇaü  $  seu-samuddĕhĩ thakkaĕhĩ"


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 11:


etthantarĕ jaẏasiri-lāhaveṇa  $  suggīu papucchiu rāhaveṇa
"ee je daṇu dīsanti ke vi  $  kasu kerā thiẏa paharaṇaĩ levi"
taṃ vaẏaṇu suṇĕvi paṇamiẏa-sireṇa  $  puṇu puṇu thottuggīriẏa-gireṇa
suggīveṃ pabhaṇiu rāmacandu  $  "ĕhu seu bhaḍārā ĕhu samuddu
dahavaẏaṇahŏ keraü ṇāmu levi  $  pāikkācāreṃ thakka ve vi
āẏahũ paḍimallu ṇa ko vi samarĕ  $  jaï dinti jujjhu ṇala-ṇīla ṇavarĕ
taṃ ṇisuṇĕvi rāmahŏ hiẏaü bhiṇṇu  $  ṇiviseṇa vihi mi āesu diṇṇu
paṇivāu kareppiṇu te paẏaṭṭa  $  romañca-ucca-kañcua-visaṭṭa

ghattā:

ṇalu dhāiu samuhu samuddahŏ  $  seuhĕ ṇīlu samāvaḍiu
    gaü gaẏahŏ maïndu maïndahŏ  $  jiha orālĕvi abbhiḍiu


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 12:


te bhiḍiẏa paropparu raṇĕ raüdda  $  vijjāhara veṇṇi vi ṇala-samudda
viṇṇāṇĕhĩ karaṇĕhĩ kararuhehĩ  $  aṇṇehĩ asesĕhĩ āuhehĩ
paharanti dhanti vipphuriẏa-vaẏaṇa  $  rattuppala-dala-sāriccha-ṇaẏaṇa
etthantarĕ rāvaṇa-kiṅkareṇa  $  melliẏa maẏaraharī vijja teṇa
dhāiẏa gajjanti pagulugulanti  $  velā-kallolullola lenti
ettahĕ vi ṇaleṇa viruddhaeṇa  $  samaraṅgaṇĕ jaẏasiri-luddhaeṇa
āẏāmĕvi mahihara-vijja mukka  $  jalu saẏalu vi paḍipūranti ḍhukka
taṃ māẏā-sāẏaru daramalevi  $  vijjāhara-karaṇeṃ ullalevi

ghattā:

ṇalu uppari ḍīṇu samuddahŏ  $  ṇīlu vi seuhĕ sira-kamalĕ
    vihĩ veṇṇi mi maṇḍa dhareppiṇu  $  ghalliẏa rāmahŏ paẏa-jualĕ


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 13:


seu-samudda ve vi jaṃ āṇiẏa  $  ṇala-ṇīlĕhĩ samāṇu sammāṇiẏa
tehi mi pavara pasāhĕvi kaṇṇaü  $  tahŏ lakkhaṇahŏ sa-hattheṃ diṇṇaü
saccasirī kamalacchi visālā  $  aṇṇa vi raẏaṇacūla guṇamālā
pañca vi kaṇṇaü devi kumārahŏ  $  thiẏa pāikka sīẏa-bhattārahŏ
ekka raẏaṇi gaẏa kaha vi vihāṇaü  $  puṇu aruṇuggamĕ diṇṇu paẏāṇaü
sāhaṇu pattu suvelu mahīharu  $  tahi mi suvelu ṇavara vijjāharu
dhāiu jiha gaïndu orālĕvi  $  bhīsaṇu karĕ dhaṇuharu apphālĕvi
bhiḍaï ṇa bhiḍaï raṇaṅgaṇĕ jāvĕhĩ  $  seu-samuddĕhĩ vāriu tāvĕhĩ

ghattā:

"eĕhĩ samāṇu jujjhantahã  $  jaï para-jaṇavaĕ jampaṇaü
    paḍu pāĕhĩ rāhavacandahŏ  $  maṃ mārāvahi appaṇaü


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 14:


valaevahŏ paṇamiu tā suvelu  $  ṇaṃ paḍhama-jiṇahŏ seẏaṃsa-dhavalu
ṇisi ekka vasĕvi saṃcallu seṇṇu  $  ṇaṃ paṅkaẏa-vaṇu dhuvagāẏa-chaṇṇu
ṇaṃ līlaĕ jiṇa-samasaraṇu jāi  $  puṇuruttĕhĩ devāgamaṇu ṇāĩ
thovantaru valu cikkamaï jāma  $  lakkhijjaï laṅkāṇaẏari tāma
ārāmĕhĩ sīmĕhĩ saravarĕhĩ  $  vahu-ṇandaṇavaṇĕhĩ maṇoharehĩ
pāẏāra-vāra-goura-gharehĩ  $  raha-tikka-caükkĕhĩ caccarehĩ
kāmiṇi-mandirĕhĩ suhāvaṇehĩ  $  caühaṭṭĕhĩ ṭeṇṭahĩ āvaṇĕhĩ
dīhiẏa-vihāra-ceiẏa-harehĩ  $  dhuvvantehĩ cindhehĩ dīharehĩ

ghattā:

dhaẏa-ṇivahu pavaṇa-paḍikūlaü  $  dūratthehĩ vihāviẏaü
    ṇaṃ lakkhaṇa-rāmāgamaṇĕṇa  $  rāmaṇa-maṇu ḍollāviẏaü


_______________________________________________________________


START
PAUMACARIU, Kaṇḍa III, Saṃdhi 56, Kaḍavaka 15:


jaṃ diṭṭha laṅka vijjāharehĩ  $  kiu haṃsadīve āvāsu tehĩ
haṃsarahu raṇaṅgaṇĕ ṇijjiṇevi  $  ṇaṃ thiẏa riu-sirĕ asi ṇikkhaṇevi
āvāsiẏa bhaḍa pāseiẏaṅga  $  raha melliẏa ujjottiẏa turaṅga
khañciẏaĩ vimāṇaĩ vaddha goṇa  $  saṇṇāha vimukka sa-kavaẏa-toṇa
ṇāṇāviha-vijjāhara-samūhu  $  ṇaṃ haṃsadīvĕ thiu haṃsa-jūhu
sahũ vambheṃ ruddeṃ kesaveṇa  $  ṇaṃ mukku paẏāṇaü vāsaveṇa
tahĩ suhaḍa ke vi pabhaṇanti eva  $  "jujjhevvaü sundaru ajju deva"
aṇṇekku bhaṇaï "bho bhīru-citta  $  uttāvalihūaü kāĩ mitta"

ghattā:

aṇekka ke vi ṇiẏa-bhavaṇĕhĩ  $  samaü kalattĕhĩ suhu ramahĩ
    ārāhĕvi añcĕvi pujjĕvi  $  jiṇu paṇamanti sa ĩ bhu ĕhĩ


sundara-kaṇḍaṃ samattaṃ


________________________________________________________________________

*************************  IV. jujjhakaṇḍaṃ  *************************  
________________________________________________________________________



----------  [57. sattavaṇṇāsamo saṃdhi]  ----------


haṃsadīvĕ thiĕ rāma-valĕ  $  khohu jāu ṇisiẏara-saṅghāẏahŏ
jhatti mahīhara-siharu jiha  $  ṇivaḍiu hiẏaü dasāṇaṇa-rāẏahŏ


_______________________________________________________________

START
PAUMACARIU, Kaṇḍa IV, Saṃdhi 57, Kaḍavaka 1:


tūrahŏ saddu suṇevi  raüddahŏ  $  khuhiẏa laṅka ṇaṃ vela samuddahŏ
ehaĕ kālĕ aṇeẏaĩ jāṇaü  $  maṇĕṇa visaṇṇu vihīsaṇu rāṇaü
"ṇaṃ kula-selu samāhaü vajjeṃ  $  puri ṇandanti ṇaṭṭha viṇu kajjeṃ
kallĕ ji meraü ṇa kiu ṇivāriu  $  evahĩ dūsanthavaü ṇirāriu
to vi saṇeheṃ parihacchāvami  $  uppahĕ thiẏaü supantheṃ lāvami
jaï kaẏā vi uvasamaï dasāṇaṇu  $  pāveṃ chāiu para-mahilāṇaṇu
ema vi jaï mahu ṇa kiẏaü vuttaü  $  to riu-sāhaṇĕ milami ṇiruttaü
appāṇu vi ṇa hoi saṃsāriu  $  pariharievaü pārāẏāriu

ghatta


suhi jĕ sūlu paḍikulaṇaü  $  paru jĕ sahoẏaru jo aṇuattaï
    osahu dūruppaṇṇaü vi  $  vāhi sarīrahŏ kaḍḍhĕvi ghattaï"


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 2:


jo paratiẏa-paradavvāhiṃsaṇu  $  maṇĕ paricintĕvi ema vihīsaṇu
ahimuhu valiu dasāṇaṇa-rāẏahŏ  $  ṇaṃ guṇa-ṇivahu dosa-saṅghāẏahŏ
"bho bho bhū-bhūsaṇa bhaḍa-bhañjaṇa  $  khalahu mi khala sajjaṇahu mi sajjaṇa
rāvaṇa kiṇṇa gaṇahi mahu vaẏaṇaĩ  $  kiṇṇa ṇiẏahi ṇandantaĩ saẏaṇaĩ
kiṃ sa-gehu ṇiẏa-ṇaẏaru ṇa icchahi  $  kiṃ vajjāsaṇi sirĕṇa paḍicchahi
kiṃ devāvahi seṇṇu disā-vali  $  kiṃ urĕ dharahi jalaṇa-jālāvali
kiṃ āroḍahi rāhava-kesari  $  kiṃ jāṇantu khāhi visa-mañjari
kiṃ giri-samu vaḍḍattaṇu khaṇḍahi  $  kiṃ cārittu sīlu vaü chaṇḍahi
kiṃ vihaḍantaü kajju ṇa sandhahi  $  taïẏaĕ ṇaraĕ āu kiṃ vandhahi
ekku ajasu aṇṇekku amaṅgalu  $  jāṇaï dentaha para guṇu kevalu "

ghattā:

bhaṇaï dasāṇaṇu "bhāi suṇi  $  jāṇami pekkhami ṇaraẏahŏ saṅkami
ṇavara sarīrĕ vasantāĩ  $  pañcindiẏaĩ jiṇevi ṇa sakkami "


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 3:


so jaṇa-maṇa-ṇaẏaṇāhirāvaṇo  $  para-ṇaravara-hariṇāirāvaṇo
duddhara-dharaṇidhara-dharāvaṇo  $  bhaḍa-thaḍa-kaḍamaddaṇa-karāvaṇo
dujjaṇa-jaṇa-maṇa-jajjarāvaṇo  $  karivara-kumbhathala-kapparāvaṇo
dhaṇaẏa-purandara-tharaharāvaṇo  $  saraṇāiẏa-bhaẏa-pariharāvaṇo
dāṇavinda-duddama-ḍarāvaṇo  $  amara-maṇohara-vahua-rāvaṇo
dāṇĕ mahāhaẏaṇe turāvaṇo  $  ṇisuṇiu jaṃ jampantu rāvaṇo

ghattā:

bhaṇaï vihīsaṇu kuiẏa-maṇu  $  vaẏaṇu ṇievi dasāṇaṇa-keraü
    "maraṇa-kālĕ āsaṇṇĕ thiĕ  $  savvahŏ hoi cittu vivareraü


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 4:


puṇu vi garuu saṃtāu vihīsaṇĕ  $  kāĩ ṇivāriu ṇa kiu vihīsaṇĕ
kāĩ ṇarinda 'ppāṇaũ sosahi  $  eṇa ṇiheṇa païṭṭhu visosahi
jaṇaẏa-videhi-dhīẏa paï-sāriẏa  $  paĩ saẏaṇahũ bhavitti païsāriẏa
eha ṇa sīẏa vaṇĕ ṭṭhiẏa bhallī  $  savvahũ hiẏaĕ païṭṭhiẏa bhallī
eha ṇa sīẏa soẏa-saṃpattī  $  laṅkahĕ vajjāsaṇi saṃpattī
eha ṇa sīẏa dāḍha vara-sīhahŏ  $  gaẏa-gaṇḍatthala-vahala-rasīhahŏ
eha ṇa sīẏa jīha jamarāẏahŏ  $  kevala hāṇi jasujjama-rāẏahŏ

ghattā:

ṇandaü laṅka sa-toraṇiẏa  $  aṇuṇahi rāmu pamāẏahi jujjhu
    jāṇaï siviṇā-riddhi jiha  $  ṇa hua ṇa hoi ṇa hosaï tujjhu


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 5:


taṃ suṇevi sattuttamaddaṇo  $  sa-purandara-vijaẏanta-maddaṇo
 raẏaṇāsava-vaṃsāhiṇandaṇo  $  dahamuha-diṭṭhivisāhi-ṇandaṇo
indaī ṇiẏa-maṇe viruddhao  $  jeṇa haṇuu paharevi ruddhao
huavaho vva jāloli-bhāsuro  $  hara saṇe vva kuio vi bhāsuro
kesari vva uddhasiẏa-kandharo  $  pāuso vva uṇṇaïẏa-kaṃ-dharo
"taṃ vihīsaṇā paĩ pajampiẏaṃ  $  dahamuhassa ṇa kaẏāi jaṃ piẏaṃ

ghattā:

ko tuhũ keṃ vollāviẏaü  $  ko so lakkhaṇu ko kira rāmu
    jaï tahŏ appiẏa jaṇaẏa-suẏa  $  to haũ ṇa vahami indaï ṇāmu"


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 6:


taṃ ṇisuṇevi vihīsaṇu jampaï  $  "viruvaü ṇindiu sīẏahĕ jaṃ paï
papphulliẏa-aravinda-ppaha-raṇĕ  $  duddhara-ṇaravarinda-dappa-haraṇĕ
duddama-dāṇava-vinda-ppaharaṇĕ  $  ṇīsaranta-valahaddahŏ paharaṇĕ
aṇuharamāṇa-vāṇa-pharusakkahŏ  $  je bhañjanti maḍappharu sakkahŏ
te raṇĕ jāĕ ṇivārĕvi sakkahŏ  $  tumhahũ majjhĕ satti parisakkahŏ
jeṇa samvu muhĕ chuddhu kiẏantahŏ  $  milĕvi asesĕhĩ kāĩ kiẏaṃ tahŏ
jeṇa kharahŏ siru khuḍiu jiẏantahŏ  $  caüdaha-sahasĕhĩ kāĩ kiẏaṃ tahŏ
so hari sārahi jasu pavarāhaü  $  dujjaü keṇa  parajjiu rāhaü

ghattā:

aṇṇu vi haṇuvahŏ kāĩ kiu  $  tumhahã taṇaĕ païṭṭhaü jo vaṇĕ
    dakkhavantu ṇiẏa-cindhāĩ  $  jiha viẏaḍḍhu kaṇṇāḍihĕ jovvaṇĕ"


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 7:


taṃ ṇisuṇĕvi rūsiu dasāṇaṇo  $  jo saẏaṃ surindassa hāṇaṇo
karĕ samukkhaẏaṃ candahāsaẏaṃ  $  vipphurantam iva candahāsaẏaṃ
"maru pāḍami mahi-maṇḍale siraṃ  $  mama ṇindaẏaraṃ para-pasaṃsiraṃ"
tahĩ avasarĕ kuio vihīsaṇo  $  jo jaṇĕ sukkuio vihīsaṇo
laïu khambhu maṇi-raẏaṇa-bhūsio  $  dahavaẏaṇassa jaso vva bhū-sio
ve vi padhāiẏa ekkamekkaho  $  jaṇu jampaï siẏa e-kkame kkaho

ghattā:

maṇḍa dharanta-dharantāhũ  $  sa-taru sa-khagga vihīsaṇa-rāvaṇa
    ṇāĩ paropparu ovaḍiẏa  $  uddha-soṇḍa aïrāvaẏa-vāraṇa


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 8:


ṇaravaï dhariu kaḍacchaĕ mantihĩ  $  "karĕ avarāhu bhaḍārā maṃ tihĩ
vihĩ bhāihĩ aṇṇekkahŏ taṇaẏahŏ  $  jo jīviẏahŏ sāru taü taṇaẏahŏ"
to vi ṇa thakkaï amarisa-kuddhaü  $  jo caü-jalahi-vihūsiẏa-ku-ddhaü
"arĕ khala khudda pisuṇa akalaṅkahĕ  $  maru maru ṇīsaru ṇīsaru laṅkahĕ"
bhaṇaï vihīsaṇu "jaṇa-ahirāmahŏ  $  jaï acchami to dohaü rāmahŏ
ṇavari ṇarinda mūḍha aviẏappaü  $  jiha sakkahi tiha rakkhahi appaü"
ema bhaṇeppiṇu gaü ṇiẏa-bhavaṇahŏ  $  ṇāĩ gaïndu rambha-khambha-vaṇaho
tīsakkhohaṇīhĩ hari-seṇṇahŏ  $  ṇiggaü ṇiddalantu hariseṃ ṇaho

ghattā:
sahaï vihīsaṇu ṇīsariu  $  suhi-sāmanta-manti-pariẏari[ẏa]ü
    jasu muhu maïlĕvi rāvaṇahŏ  $  rāmahŏ saṃmuhu ṇāĩ ṇisariẏaü


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 9:


haṃsadīva-tīrovara-tthaẏaṃ  $  vara-turaṅga-vara-kari-varatthaẏaṃ
suhaḍa-suhaḍa-saṃkhoha-bhāsuraṃ  $  paḍaha-bheri-saṃkhoha-bhāsuraṃ
ṇiĕvi seṇṇu ravi-maṇḍala-ggae  $  dei diṭṭhi hari maṇḍalaggaĕ
duṇṇivāra-vaïrī-sarāsaṇe  $  rāhavo vi sa-sare sarāsaṇĕ
tāva teṇa vahu-puṇṇabhāiṇā  $  sa-viṇaeṇa dahavaẏaṇa-bhāiṇā
daṇḍapāṇi paṭṭhaviu mahavalo  $  jahĩ sa-kaṇhu paḍivakkha-maha-valo
paṇaviūṇa viṇṇaviu rāhavo  $  jo vimukka-sara-ṇiṭṭhurāhavo
ekku vaẏaṇu pabhaṇaï vihīsaṇo  $  "tumha bhiccu evahĩ vihīsaṇo

ghattā:

ṇa kiu ṇivāriu rāvaṇĕṇa  $  lajja vi māṇu vi maṇĕ paricattaü
    parama-jiṇindahŏ indu jiha  $  tema vihīsaṇu tumhahã bhattaü"


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 10:


taṃ ṇisuṇevi vaẏaṇu tahŏ jŏhahŏ  $  je je ke vi rāẏa rajjohahŏ
te te miliẏā raṇĕ i sumantahŏ  $  maïkanteṇa vuttu sāmantahŏ
"icchahŏ valahŏ deva patti jjaï  $  to ṇa ṇisāẏarāhã pattijjaï
eẏahũ taṇaü cāru ko jāṇaï  $  jehĩ chaleṇa chaliẏa vaṇĕ jāṇaï"
pabhaṇaï maïsamuddu "imu āvaï  $  ettiu valu para-puṇṇĕhĩ āvaï
pattiẏa evahĩ rāvaṇu jijjaï  $  ṇiẏa-maṇĕ saẏala saṅka vajjijjaï
kiṅkara-vahuĕhĩ ĕhu ji pahuccaï  $  tāha mi sāhaṇĕ ĕhu ji pahuccaï
miliu vihīsaṇu laṅka paīsahŏ  $  laggaü karaẏalĕ sīẏa halīsahŏ

ghattā:

dijjaü rajju vihīsaṇahŏ  $  jeṇa ve vi jujjhanti paropparu
    amhahũ kāĩ mahāhavĕṇa  $  paru jĕ pareṇa jāu saẏa-sakkaru"


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 11:


taṃ ṇisuṇeviṇu pacaviu māruī  $  jo kira vammahu maẏaṇu mā-ruī
"deva deva devinda-sāsaṇaṃ  $  saccaü kalahĕvi mahu dasāsaṇaṃ
āu vihīsaṇu parama-sajjaṇo  $  viṇaẏavantu duṇṇaẏa-visajjaṇo
saccavāi jiṇa-dhamma-vacchalo  $  saẏala-kāla paricatta-vacchalo
maĩ samāṇu eṇāsi jampiẏaṃ  $  taṃ karemi halaharahŏ jaṃ piẏaṃ
jaï mahu vuttaü ṇa kiu rāĕṇaṃ  $  to riu-sāhaṇĕ milami rāĕṇaṃ"

ghattā:

taṃ ṇisuṇeppiṇu rāhavĕṇa  $  pesiu daṇḍapāṇi hakkāraü
    āu vihīsaṇu gaha-sahiu  $  eẏārahamu ṇāĩ aṅgāraü


_______________________________________________________________


START
PAUMACARIU, Kaṇḍa IV, Saṃdhi 57, Kaḍavaka 12:


jaẏa-jaẏa-saddeṃ miliu vihīsaṇu  $  vihi mi paropparu kiu saṃbhāsaṇu
bhaṇaï rāmu "ṇaü paĩ lajjāvami  $  ṇīsāvaṇṇa laṅka bhuñjāvami
siru toḍami rāvaṇahŏ jiẏantahŏ  $  saṃpesami pāhuṇaü kaẏantahŏ"
teṇa vi vuttu "bhaḍārā rāhava  $  suhaḍa-sīha ṇivvūḍha-mahāhava
jiha arahanta-ṇāhu para-loẏahŏ  $  tiha tuhũ sāmisālu iha-loẏahŏ"
eva jāmva pacavanti paropparu  $  tāma videhahĕ ṇaẏaṇa-suhaṅkaru
akkhohaṇi-sahāsu bhāmaṇḍalu  $  ṇāĩ surĕhĩ samāṇu ākhaṇḍalu
āu ṇahaṅgaṇĕ ṇāṇā-jāṇĕhĩ  $  maṇi-mottiẏa-pavāla-apamāṇĕhĩ

ghattā:

maṇĕ parituṭṭheṃ rāhavĕṇa  $  ṇaravaï-vindu saẏalu osārĕvi
     avaruṇḍiu pupphavaï-suu  $  sarahasu  sa ĩ bhu a-jualu pasārĕvi


----------  [58. aṭṭhavaṇṇāsamo saṃdhi]  ----------


bhāmaṇḍalĕ bhīsaṇĕ  $  miliĕ vihīsaṇĕ  $  kuṇaẏa-kuvuddhi-vivajjiẏaü
atthāṇĕ dasāsahŏ  $  lacchi-ṇivāsahŏ  $  aṅgaü dūu visajjiẏaü


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 1:


valaeveṃ pabhaṇiu jamvavantu  $  "ettiẏahũ majjhĕ ko vuddhivantu
kiṃ gavaü gavakkhu suseṇu tāru  $  kiṃ añjaṇeu raṇĕ duṇṇivāru
kiṃ ṇalu kiṃ ṇīlu kim indu kundu  $  kiṃ aṅgaü kiṃ pihumaï mahindu
kiṃ kumuu virāhiu raẏaṇakesi  $  kiṃ bhāmaṇḍalu kiṃ candarāsi"
jaṃ eva papucchiu rāhaveṇa  $  viṇṇaviu ṇaveppiṇu jamvaveṇa
"pesaṇĕ suseṇu viṇae vi kundu  $  pañcaṅgeṃ manteṃ maïsamuddu
aṅgaṅgaẏa dūattaṇĕ mahattha  $  ṇala-ṇīla paẏāṇaĕ saï samattha
mahumahaṇu haṇuvu āhava-vamālĕ  $  suggīu tuhu mi puṇu vijaẏa-kālĕ"

ghattā:

taṃ ṇisuṇĕvi rāmeṃ  $  ṇiggaẏa-ṇāmeṃ  $  aṅgaü jottiu dūa-bharĕ
    "bhaṇu "kiṃ vitthāreṃ  $  samaü kumāreṃ  $  ajja vi  rāvaṇa sandhi karĕ"


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 2:


aṇṇu mi sandesaü ṇehi tāsu  $  vahu-duṇṇaẏa-vantahŏ rāvaṇāsu
vuccaï "laṅkesara cāru cāru  $  ko para-tiẏa lentahŏ purisaẏāru
jaï saccaü raẏaṅāsavahŏ puttu  $  to eu kāĩ vavaharĕvi juttu
haũ laggaü kuḍhĕ lakkhaṇahŏ jāma  $  paĩ chammĕvi ṇiẏa vaïdehi tāma
ettiẏa vi to vi taü thāu vuddhi  $  ahimāṇu mueppiṇu karahi sandhi" "
taṃ ṇisuṇĕvi bhaḍa-kaḍamaddaṇeṇa  $  ṇibbhacchiu rāmu jaṇaddaṇeṇa
"dāḍhiẏaü jāsu jasu vāhu-daṇḍa  $  jasu valĕ ettiẏa ṇaravara paẏaṇḍa
so dīṇa-vaẏaṇu pahu cavaï kẽva  $  ekkallaü karĕ sandhāṇu deva

ghattā:

āĕhĩ ālāvĕhĩ  $  galiẏa-paẏāvĕhĩ  $  haũ tumhahã vāhiraü kiha
   vāẏaraṇu suṇantahũ  $  sandhi karantahũ  $  ūdantāi-ṇivāu jiha"


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 3:


jaṃ sandhi ṇa icchiẏa duddhareṇa  $  taṃ vajjāvatta-dhaṇuddhareṇa
hari-vaẏaṇĕhĩ amarisa-kuddhaeṇa  $  sandesaü diṇṇu viruddhaeṇa
"bhaṇu "dahamuha-gaẏavarĕ gilla-gaṇḍĕ  $  kiẏa-kumbhaẏaṇṇa-uddaṇḍa-soṇḍĕ
hattha-ppahattha-dāruṇa-visāṇĕ  $  suẏasāraṇa-ghaṇṭā-ruṇṭamāṇĕ
ṇivaḍesaï tahĩ valaeva-sīhu  $  haṇuvanta-mahanta-lalanta-jīhu
kundendu-kaṇṇa-somitti-vaẏaṇu  $  vipphāriẏa-gavaẏa-gavakkha-ṇaẏaṇu
ṇala-ṇīla-viẏaḍa-dāḍhā-karālu  $  jamvava-bhāmaṇḍala-kesarālu
aṅgaṅgaẏa-tāra-suseṇa-ṇaharu  $  sāhaṇa-ṇaṅgūluggiṇṇa-paharu

ghattā:

so rāhava-kesari  $  ṇivaḍĕvi uppari  $  ṇisiẏara-kari-kumbhatthalaĩ
    līlaĕ jĕ dalesaï  $  kaḍḍhĕvi lesaï  $  jāṇaï-jasa-muttāhalaĩ""


_______________________________________________________________

START
PAUMACARIU, Kaṇḍa IV, Saṃdhi 58, Kaḍavaka 4:


samaraṅgaṇĕ ekkeṃ lakkhaṇeṇa  $  sandesaü pesiu takkhaṇeṇa
"bhaṇu "jahĩ jĕ jahĩ jĕ tuhũ kumua-saṇḍu  $  tahĩ tahĩ so diṇaẏaru teẏa-piṇḍu
jahĩ jahĩ tuhũ girivaru sihara-khaṇḍu  $  tahĩ tahĩ so vāsava-kulisa-daṇḍu
jahĩ jahĩ āsīvisu tuhũ phaṇindu  $  tahĩ tahĩ so bhīsaṇu vara-khagindu
jahĩ jahĩ tuhũ galagajjiẏa-gaïndu  $  tahĩ tahĩ so vahu-māẏā-maïndu
jahĩ tuhũ havi tahĩ jalaṇihi-ṇihāu  $  jahĩ tuhũ ghaṇu tahĩ so palaẏa-vāu
jahĩ tuhũ ubbhaḍu tahĩ so viṇāsu  $  jahĩ tuhũ ca-saddu tahĩ so samāsu
jahĩ tuhũ ṇisi tahĩ so  pavara-divasu  $  jahĩ tuhũ turaṅgu tahĩ so vi mahisu

ghattā:

jalĕ thalĕ pāẏālĕhĩ  $  visama-khaẏālĕhĩ  $  tuhũ jara-pāẏavu jahĩ jĕ jahĩ
    laggesaï ghittaü  $  jhatti palittaü  $  lakkhaṇa-huavahu tahĩ jĕ tahĩ""


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 5:


etthantarĕ raṇa-bhara-bhīsaṇeṇa  $  sandesaü diṇṇu vihīsaṇeṇa
"bhaṇu "rāvaṇa jāĩ kiẏaĩ chalāĩ  $  darisāvami tāĩ mahāphalāĩ
jeṃ hattheṃ kaḍḍhiu candahāsu  $  jeṃ hattheṃ vaïrihĩ kiu viṇāsu
jeṃ hattheṃ paṇaïhũ diṇṇu dāṇu  $  jeṃ hattheṃ dhaṇaẏahŏ maliu māṇu
jeṃ hattheṃ sāhukkāru laddhu  $  jeṃ hattheṃ suravaï samarĕ vaddhu
jeṃ hattheṃ saĩ samaladdhu aṅgu  $  jeṃ hattheṃ varuṇahŏ kiẏaü bhaṅgu
jeṃ hattheṃ kaḍḍhiẏa rāma-ghariṇi  $  pañcāṇaṇeṇa vaṇĕ jema hariṇi
tahŏ hatthahŏ āiu palaẏa-kālu  $  maĩ uppāḍevaü jiha muṇālu"

ghattā:

aṇṇu vi savisesaü  $  kahi sandesaü  $  "paĩ pesĕvi jama-sāsaṇahŏ
   rāhava-saṃsaggī  $  puri āvaggī  $  hosaï paraĕ vihīsaṇahŏ""


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 6:


etthantarĕ diṇṇu sa-macchareṇa  $  sandesaü kikkindhesareṇa
"bhaṇu "rāvaṇa kallaĕ kavaṇu cojju  $  suggīu karesaï samarĕ bhojju
duppekkha-tikkha-ṇārāẏa-bhattu  $  kaṇṇiẏa-khuruppa-aggimaü dentu
mukkekka-cakka-coppaḍaẏa-dhāru  $  sara-jhasara-satti-sālaṇaẏa-sāru
tīriẏa-tomara-timmaṇa-ṇihāu  $  moggara-musuṇḍhi-gaẏa-patta-sāu
savvala-huli-hala-karavāla-ikkhu  $  phara-kaṇaẏa-konta-kallavaṇa-tikkhu
taṃ tehaü bhojju akāẏarehĩ  $  bhuñjevaü paraĕ ṇisāẏarehĩ
indaï-ghaṇavāhaṇa-rāvaṇehĩ  $  hatthā-pahattha-suẏasāraṇehĩ

ghattā:

bhuttottara-kālĕhĩ  $  raṇaüha-sālĕhi  $  dīhara-ṇiddaĕ bhuttaĕhĩ
    acchevaü sāvĕhĩ  $  vigaẏa-paẏāvĕhĩ  $  mahu sara-sejjahĩ suttaĕhĩ


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 7:


puṇu pacchalĕ sura-kari-kara-bhueṇa  $  sandesaü dijjaï maru-sueṇa
"bhaṇu indaï "icchiu dehi jujjhu  $  haṇuvantu bhiḍesaï paraĕ tujjhu
ṇiḍḍariẏa-ṇaẏaṇa-vaẏaṇubbhaḍāhã  $  bhañjantu maḍappharu riu-bhaḍāhã
ali-cumviẏa-lamviẏa-muhavaḍāhã  $  asi-ghāẏa dentu sirĕ gaẏa-ghaḍāhã
paḍikūla-pavara-pavaṇucchaḍāhã  $  moḍantu daṇḍa dhua-dhaẏavaḍāhã
vihaḍapphaḍa-kaḍamaddaṇa-karāhã  $  bhañjantu pasaru raṇĕ rahavarāhã
diḍha guḍa toḍantu turaṅgamāhã  $  para-valu vali dentu vihaṅgamāhã
darisantu caüddisu bhaḍa-ciẏāĩ  $  dhūmantaĩ jiha dujjaṇa-muhāĩ

ghattā:

iẏa līlaĕ sāhaṇu  $  raha-vāhaṇu  $  jiha uvavaṇu tiha ṇiṭṭhavami
    jeṃ pantheṃ akkhaü  $  ṇiu duppekkhaü  $  teṇa pāva paĩ paṭṭhavami""


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 8:


puṇu diṇṇu abhagga-maḍapphareṇa  $  sandesaü sīẏa-sahovareṇa
"bhaṇu "esaï ajaü aladdha-thāhu  $  kallaĕ bhāmaṇḍala-jalapavāhu
paharaṇa-kara-ṇaravara-jalaẏarohu  $  dhuẏa-dhavala-chatta-ḍiṇḍīra-sohu
uttuṅga-turaṅga-taraṅga-bhaṅgu  $  pavaṇāhaẏa-dhaẏa-uḍḍira-vihaṅgu
cakkoharu raha-suṃsuẏara-paẏaru  $  gajjanta-matta-māẏaṅga-maẏaru
karavāla-pahara-parihaccha-macchu  $  ṇiva-ṇakka-ggāha-pharoha-kacchu
kumbhaẏala-silāẏala-visama-tūhu  $  siẏa-camara-valāẏāvali-samūhu
tehaü bhāmaṇḍala-jalapavāhu  $  rellantu laṅka païsaï athāhu""

ghattā:

vuccaï ṇala-ṇīlĕhĩ  $  dūsama-sīlĕhĩ  $  "aṅgaẏa gampiṇu ema bhaṇĕ
    "arĕ hattha-pahatthahŏ  $  paharaṇa-hatthahŏ  $  jiha sakkahŏ tiha thāhu raṇĕ""


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 9:


ṇiẏa-vaïru sarevi jasāhieṇa  $  sandesaü diṇṇu virāhieṇa
bhaṇu "rāvaṇa jiha paĩ kiu akajju  $  candoẏaru mārĕvi laïu rajju
vāẏaraṇu jema jaṃ pujjaṇīu  $  vāẏaraṇu jema sa-visajjaṇīu
vāẏaraṇu jema āẏama-ṇihāṇu  $  vāẏaraṇu jema āesa-thāṇu
vāẏaraṇu jema atthuvvahantu  $  vāẏaraṇu jema guṇa-viddhi dentu
vāẏaraṇu jema viggaha-samāṇu  $  vāẏaraṇu jema sandhijjamāṇu
vāẏaraṇu jema avvaẏa-ṇivāu  $  vāẏaraṇu jema kiriẏā-sahāu
vāẏaraṇu jema paraloẏa-karaṇu  $  vāẏaraṇu jema gaṇa-liṅga-saraṇu

ghattā:

taṃ rajju mahāraü  $  guṇa-garuāraü  $  diṇṇu jema khara-dūsaṇahũ
    tiha dhīru ma chaḍḍahi  $  aṅgu samoḍḍahi  $  mama ṇārāẏahũ bhīsaṇahũ""


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 10:


avaro vi ko vi jo jāsu mallu  $  jo jasu uppari uvvahaï sallu
samaraṅgaṇĕ jeṇa samāṇu jāsu  $  sandesaü pesiu teṇa tāsu
bhīsāvaṇu rāvaṇu rāu jetthu  $  gaü aṅgaü dūu païṭṭhu tetthu
"bho saẏala-bhuvaṇa-ekkalla-malla  $  hari-hara-caürāṇaṇa-hiẏaẏa-salla
jama-dhaṇaẏa-purandara-maïẏavaṭṭa  $  ṇilloṭṭāviẏa-dugghoṭṭa-thaṭṭa
duddama-daṇuvaï-ṇiddalaṇa-sīla  $  tiẏasinda-vinda-pakkanda-līla
thira-thora-hatthi ṇiṭṭhura-pavaṭṭha  $  kaïlāsa-koḍi-kandara-ṇihaṭṭha
divĕ divĕ kiẏa-taïlokkĕkka-seva  $  sandhāṇu paẏatteṃ karahi deva

ghattā:

vijjāhara-sāmiẏa  $  amvara-gāmiẏa  $  vandiṇa-vinda-ṇarinda-thua
    candaṅkiẏa-ṇāmahũ  $  lakkhaṇa-rāmahũ  $  dhuu appijjaü jaṇaẏa-sua"


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 11:


taṃ ṇisuṇĕvi hasiu dasāṇaṇeṇa  $  "kiṃ vujjhiẏa sandhi samāsu keṇa
keṃ lakkhaṇu keṇa pamāṇu sāru  $  kiṃ valu kiṃ sāhaṇu duṇṇivāru
jo ṇa khaliu devĕhĩ dāṇavehĩ  $  tahŏ kavaṇu gahaṇu kira māṇavehĩ
jaï hoi sandhi garuḍoragāhũ  $  sura-kulisa-ṇihāẏa-mahāṇagāhũ
jaï hoi sandhi huavaha-paẏāhũ  $  pañcāṇaṇa-matta-mahāgaẏāhũ
jaï hoi sandhi sasi-kañjaẏāhũ  $  diṇaẏara-karoha-candujjaẏāhũ
jaï hoi sandhi khara-kuñjarāhũ  $  khaẏakāla-pahañjaṇa-jalaharāhũ
jaï hoi sandhi savvari-diṇāhũ  $  jaï hoi sandhi vammaha-jiṇāhũ

ghattā:

laliẏakkhara-atthahũ  $  dūra-varatthahũ  $  aṇaü(?) ṇava-paṇasa-rāẏaṇahũ
    jaï sandhi pahāvaï  $  ko vi ghaḍāvaï  $  to raṇĕ rāhava-rāvaṇahũ"


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 12:


taṃ ṇisuṇĕvi samarĕ abhaṅgaeṇa  $  puṇu puṇu vi pavolliu aṅgaeṇa
"bho rāvaṇa kiṃ galagajjieṇa  $  ṇipphalĕṇa parakkama-vajjieṇa
bhaṇu sīẏa ṇa dentahŏ kavaṇu lāhu  $  kiṃ jo so sajjaṇa-hiẏaẏa-ḍāhu
kiṃ jo so samvukumāra-ṇāsu  $  kiṃ jo so para-gaẏa-sūrahāsu
kiṃ jo so candaṇahī-pavañcu  $  kiṃ jo so khara-vala-vali-virañcu
kiṃ jo so āsālantakālu  $  kiṃ jo so viṇihaẏa-koṭṭavālu
kiṃ jo so pavarujjāṇa-bhaṅgu  $  kiṃ jo so haü valu cāuraṅgu
kiṃ jo so uppari diṇṇu pāu  $  kiṃ jo so moḍiu ghara-ṇihāu
kiṃ jo so ekko ghara-vibheu  $  kiṃ jo so kallaĕ pāṇa-cheu

ghattā:

taṃ ṇisuṇĕvi rāvaṇu  $  bhaẏa-bhīsāvaṇu  $  amarisa-kuddhaü aṅgaẏahŏ
      uddhūsiẏa-kesaru  $  ṇahara-bhaẏaṅkaru  $  jiha pañcamuhu mahaggaẏahŏ


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 13:


"mahu aggaĕ bhaḍa-vokkehĩ kāĩ  $  saṅkanti jāsu raṇĕ sura-saẏāĩ
dāhiṇĕ karĕ kaḍḍhiĕ candahāsĕ  $  maĩ sarisu kavaṇu tihuaṇĕ asesĕ
kiṃ varuṇu pavaṇu vaïsavaṇu khandu  $  kiṃ hari haru vambhu phaṇindu candu
jaṃ cukkaï haru taṃ kaluṇu bhāu  $  maṃ gaürihĕ hosaï kahi mi ghāu
jaṃ cukkaï vambhu mahanta-vuddhi  $  taṃ kira vambhaṇĕ māriĕ ṇa suddhi
jaṃ cukkaï jamu jaṇa-saṇṇivāu  $  taṃ ko kira ettiu lei pāu
jaṃ cukkaï sasi sāraṅga-dharaṇu  $  taṃ kira raẏaṇihĕ ujjoẏa-karaṇu
jaṃ tavaï bhāṇu vavagaẏa-tamālu  $  taṃ kira ĕhu pañcamu loẏapālu

ghattā:

diṭṭhaĕ rahuṇandaṇĕ  $  sa-dhaĕ sa-sandaṇĕ  $  jaï ekku vi paü osarami
     to bhaẏa-bhīsāṇahĕ(?)  $  dhagadhagamāṇahĕ(?)  $  huavaha-puñjĕ paīsarami"


_______________________________________________________________

START
PAUMACARIU, Kaṇḍa IV, Saṃdhi 58, Kaḍavaka 14:


tiẏasinda-vinda-kandāvaṇeṇa  $  jaṃ sandhi na icchiẏa rāvaṇeṇa
taṃ indaï-muhĕ ṇīsariu vakku  $  "para sandhihĕ kāraṇu atthi ekku
jaï maṇĕ pariẏacchĕvi paümaṇāhu  $  āmellaï sīẏahĕ taṇaü gāhu
to tahŏ ti-khaṇḍa mahi ekka-chatta  $  caüraddha ṇihiu raẏaṇāĩ satta
sāmanta-manti-pāikka-tantu  $  rahavara-ṇaravara-gaẏa-turaẏa-vantu
anteuru pariẏaṇu piṇḍavāsu  $  sa-kalattu sa-vandhaü haü mi dāsu
kusa-dīu cīra-vāhaṇu asesu  $  vajjaraü cīṇu chohāra-desu
vavvaraülu javaṇu suvaṇṇa-dīu  $  velandharu haṃsu suvela-dīu

ghattā:

aṇṇaï mi paesaĩ  $  leu asesaĩ  $  giri veẏaḍḍhu jāmva dharĕvi
    rāvaṇu mandoẏari  $  sīẏa kisoẏari  $  tiṇṇi vi vāhirāĩ karĕvi"


_______________________________________________________________


START
PAUMACARIU, Kaṇḍa IV, Saṃdhi 58, Kaḍavaka 15:


taṃ ṇisuṇĕvi rosa-vasaṃ-gaeṇa  $  ṇibbhacchiu indaï aṅgaeṇa
"khala khudda pisuṇa para-ṇāri-īha  $  saẏa-khaṇḍa kẽva taü ṇa gaẏa jīha
jasu taṇiẏa ghariṇi tāsu jĕ ṇa dehi  $  rāhavĕ jiẏantĕ jammĕvi ṇa lehi
jo rakkhaï para-parihava-saẏāĩ  $  so ṇiẏa-kajjeṃ osaraï kāĩ"
je diṇṇa vihīsaṇa-hari-valehĩ  $  suggīva-haṇuva-bhāmaṇḍalehĩ
sandesā te vajjarĕvi tāsu  $  gaü aṅgaü vala-lakkhaṇahã pāsu
"so rāvaṇu sandhi ṇa karaï deva  $  sahũ sareṇa amī-īẏāru jemva"

ghattā:

taṃ ṇisuṇĕvi kuddhĕhĩ  $  jaẏa-jasa-luddhĕhĩ  $  kaïkaï-aparajjiẏa-suĕhĩ
    vehi mi ve cāvaĩ  $  atula-paẏāvaĩ  $  apphāliẏaĩ sa iṃ bhu ĕhĩ


----------  [59. ekkuṇasaṭṭhimo saṃdhi]  ----------


dūāgamaṇĕ paropparu kuddhaĩ  $  jaẏa-siri-rāmāliṅgaṇa-luddhaĩ
kiẏa-kalaẏalaĩ samubbhiẏa-cindhaĩ  $  rāmaṇa-rāma-valaĩ saṇṇaddhaĩ


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 1:

gaĕ aṅgaẏa-kumārĕ uggiṇṇa-candahāso
saĩ saṇṇahĕvi ṇiggao sarahaso dasāso (helāduvaī)
dhure aṅgalakkho samāruṭṭha-vaẏaṇo  $  dhae vandhuro rakkhaso ratta-ṇaẏaṇo
rahe rāvaṇo duṇṇivāro asajjhe  $  kaẏantu vva khaẏakāla-maccūṇa majjhe
thira-tthora-bhuva-pañjaro viẏaḍa-vaccho  $  su-bhīsāvaṇo bhū-laẏā-bhaṅguraccho
mahā-palaẏa-kālo vva kahakahakahanto  $  samuppāẏa-jalaṇo vva dhagadhagadhaganto
samālovaṇe saṇi va muha-vipphuranto  $  phaṇindo vva phara-phāra-phukkāra dento
gaïndo vva mukkaṅkuso gulagulanto  $  maïndo vva mehāgame tharaharanto
samuddo vva pakkhuhaṇĕ majjāẏa-catto  $  surindo vva vahu-raṇa-rasubbhiṇṇa-gatto
ṇahĕ asaṇi-jalaü vva dhuddhuddhuvanto  $  mahā-vijju-puñjo vva taḍataḍataḍanto
                                                                                           (maẏaṇāvaẏāro ṇāma chando)

ghattā:

amara-varaṅgaṇa-jaṇa-jūrāvaṇĕ  $  sarahasĕ saṇṇajjhantaĕ rāvaṇĕ
      kiṅkara-sāhaṇu kahi mi ṇa mantaü  $  ṇiggaü pura-paoli bhellantaü


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 2:

ke vi jaẏa-jasa-luddha saṇṇaddha vaddha-kohā
ke vi sumitta-putta-sukalatta-catta-mohā (helāduvaī)

ke vi ṇīsaranti vīra  $  bhūdhara vva tuṅga dhīra
sāẏara vva appamāṇa  $  kuñjara vva diṇṇa-dāṇa
kesari vva uddha-kesa  $  catta-savva-jīviẏāsa
ke vi sāmi-bhatti-vanta  $  maccharaggi-pajjalanta
ke vi āhave abhaṅga  $  kaṅkuma-ppasāhiẏaṅga
ke vi sūra sāhimāṇi  $  satti-sūla-cakka-pāṇi
ke vi gīḍha-vāruṇattha  $  toṇa-vāṇa-cāva-hattha
kuddha juddha-luddha ke vi  $  ṇiggaẏā su-saṇṇahevi
                                                                                                          (tomaro ṇāma chando)

ghattā:

ko vi padhāiu haṇu-haṇu-saddeṃ  $  parihaï kavaü ko vi āṇandeṃ
      raṇa-rasiẏahŏ romañcubbhiṇṇahŏ  $  urĕ saṇṇāhu ṇa māiu aṇṇahŏ


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 3:

pabhaṇaï kā vi kanta "kari-kumbhĕ jettaḍāĩ
                                        muttāhalaĩ levi mahu dejja tettaḍāĩ (helāduvaī)

kā vi kanta cindhaĩ appāhaï  $  kā vi kanta ṇiẏa-kantu pasāhaï
kā vi kanta muha-patti karāvaï  $  kā vi kanta dappaṇu darisāvaï
kā vi kanta piẏa-ṇaẏaṇaĩ añjaï  $  kā vi kanta raṇa-tilaü paüñjaï
kā vi kanta sa-viẏāraü jampaï  $  kā vi kanta tamvolu samappaï
kā vi kanta vimvāharĕ laggaï  $  kā vi kanta āliṅgaṇu maggaï
kā vi kanta ṇa gaṇei ṇivāriu  $  suraẏārambhu karei ṇirāriu
kā vi kanta sirĕ vandhaï phullaĩ  $  vatthaĩ parihāvei amullaĩ
kā vi kanta āharaṇaĩ ḍhoẏaï  $  kā vi kanta para-muhu jĕ paloẏaï
                                                                                                  (mattamāẏaṅgo ṇāma chando)

ghattā:

kahĕ vi aṅgĕ roso jjĕ ṇa māiu  $  piẏa-raṇavahuẏaĕ sahũ īsāiu
     "jaï tuhũ tahĕ aṇurāiu vaṭṭahi  $  to mahu ṇaha-vaẏa devi paẏaṭṭahi"


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 4:

pabhaṇaï ko vi vīru "jaï cavahi eva bhajje
to vari tāhĕ demi jā juttu sāmi-kajje"(helāduvaī)

ko vi bhaṇaï "gaẏa-gaṇḍa-valaggaĩ  $  āṇãvi muttāhalaĩ dhaẏaggaĩ"
ko vi bhaṇaï "ṇa vi lemi pasāhaṇu  $  jāma ṇa bhañjami rāhava-sāhaṇu
ko vi bhaṇaï "muha-patti ṇa icchami  $  jāma ṇa suhaḍa-jhaḍakka paḍicchami
ko vi bhaṇaï "ṇa ṇihālami dappaṇu  $  jāmva ṇa raṇĕ viṇivāiu lakkhaṇu
ko vi bhaṇaï " ṇaü ṇaẏaṇaĩ añjami  $  jāmva ṇa suravahu-jaṇa-maṇu rañjami"
ko vi bhaṇaï "muhĕ paṇṇu ṇa lāẏami  $  jāmva ṇa ruṇḍa-ṇivahu ṇaccāvami"
ko vi bhaṇaï "ṇaü suraü samāṇami  $  jāmva ṇa bhaḍahũ kula-kkhaü āṇami"
ko vi bhaṇaï "dhaṇĕ phulla ṇa vandhami  $  jāmva ṇa saravara-dhoraṇi sandhami"
                                                                                                              (raẏaḍā ṇāma chando)

ghattā:

ko vi bhaṇaï "dhaṇĕ ṇaü āliṅgami  $  jāmva ṇa danti-dantĕ ālaggami"
      ko vi karaï ṇivitti āharaṇahŏ  $  jāmva ṇa diṇṇa sīẏa dahavaẏaṇahŏ

_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 5:

garua-paoharāĕ accanta-ṇehiṇīe  $  raṇĕ païsantu ko vi sikkhaviu gehiṇīe (helāduvaī)

"ṇāha ṇāha samaraṅgaṇa-kāle  $  tūra-bheri-daḍi-saṅkha-vamāle
uttharanta-vara-vīra-samudde  $  sīha-ṇāẏa-ṇara-ṇāẏa-raüdde
matta-hatthi-galagajjiẏa-sadde  $  abbhiḍijja para rāhavacande"
kā vi ṇāri parihāsaï emaṃ  $  "tema jujjhu ṇaü lajjami jemaṃ"
kā vi ṇāri paḍivohaï ṇāhaṃ  $  "bhaggamāṇĕ paĩ jīvami ṇāhaṃ"
kā vi ṇāri paḍicumvaṇu dei  $  ko vi vīru avaheri karei
"kantĕ kantĕ maĩ maṇḍa laevī  $  ajja vi kitti-vahua cumvevī
kā vi ṇāhĕ ṇavakāru karei  $  ko vi vīru raṇa-dikkha laei
                                                                                                      (pariẏandiẏaṃ ṇāma chando)

ghattā:

tāmva bhaẏaṅkaru vipphuriẏāṇaṇu  $  pavara-vimāṇu tisūla-ppaharaṇu
      ṇiggaü kumbhaẏaṇṇu maṇĕ kuiẏaü  $  ṇahaẏalĕ dhūmakeu ṇaṃ uiẏaü


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 6:

ṇiggaĕ kumbhaẏaṇṇĕ mārīi-mallavantā
jamvava-jamvumāli-vībhaccha-vajjaṇettā (helāduvaī)

dharaṇiddhara-kuvvara-vajjadharā  $  khala-khudda-vinda-khaẏakāla-karā
jaẏa-dujjaẏa-duddhara-duddarisā  $  duhaümmuha-dummuha-dummarisā
duriẏāṇaṇa-dussara-duvvisahā  $  sasi-sūra-maūra-kurūra-gahā
suasāraṇa-sunda-ṇisunda-gaẏā  $  kari-kumbha-ṇisumbha-viẏambha-bhaẏā
siva-sambhu-saẏambhu-ṇisumva-vihū  $  pihuāsaṇa-piñjara-piṅga vi hū
kaḍuāla-karāla-tamāla-tamā  $  jamaghaṇṭa-sihī-jamadaṇḍa-samā
jamaṇāẏa-samuggaṇiṇāẏa-lulī  $  hala-hāla-halāuha-hela-hulī
maẏaraṅka-sasaṅka-miẏaṅka-ravī  $  phaṇi-paṇṇaẏa-ṇakkaẏa-sakka-havī
                                                                                       (toṭṭako ṇāma chando)

ghattā:

sīhaṇiẏamva-palamva-bhuvaggala  $  vīra gahīra-ṇiṇāẏa mahavvala
      evamāi saṇṇahĕvi viṇiggaẏa  $  pañcāṇaṇa-raha pañcāṇaṇa-dhaẏa


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 7:

dhundhuddhāma-dhūma-dhūmakkha-dhūmaveẏā
ḍiṇḍima-ḍamara-ḍiṇḍihara-caṇḍi-caṇḍaveẏā (helāduvaī)

ḍavittha-ḍittha-ḍamvarā  $  jamakkha-ḍāhaḍamvarā
sihaṇḍi-piṇḍi-paṇḍavā  $  vitaṇḍi-tuṇḍa-maṇḍavā
pacaṇḍa-kuṇḍamaṇḍalā  $  kavola-kaṇṇa-kuṇḍalā
bhaẏāla-bhola-bhumbhalā  $  visālacakkhu-kohalā
kiẏanta-ḍhaṅkha-ḍhaṇḍharā  $  kavālacūla-seharā
cakora-cāru-cāraṇā  $  silindha-gandhavāraṇā
piẏakka-ṇikka-sīhaẏā  $  ṇirīha-vijjujīhaẏā
sumāli-maccu-bhīsaṇā  $  duranta-duddarīsaṇā
                                                                                                                  (ṇārāu ṇāma chando)

ghattā:

vajjoẏara-viẏaḍoẏara-ghaṅghala  $  asaṇiṇighosa-hūla-hālāhala
      iẏa ṇaravaï saṇṇaddha samuṇṇaẏa  $  vaggha-mahāraha vaggha-mahādhaẏa


_______________________________________________________________

START
PAUMACARIU, Kaṇḍa IV, Saṃdhi 59, Kaḍavaka 8:

mahumaha-akkaïtti-saddūla-sīhaṇāẏā
cañcala-caḍula-cavala-cala-cola-bhīmakāẏā (helāduvaī)

hattha-vihattha-pahattha-mahatthā  $  suttha-suhattha-sumattha-pasatthā
dāruṇa-rudda-raüdda-ṇighorā  $  haṃsa-pahaṃsa-kirīḍi-kisorā
mandira-mandara-meru-maẏatthā  $  gandhavimaddaṇa-ruccha-vihattha
aṇṇa-mahaṇṇava-gaṇṇa-vigaṇṇā  $  dhoriẏa-dhīra-dhurandhara-dhaṇṇā
bhīma-bhaẏāṇaẏa-bhīmaṇiṇāẏā  $  kaddama-kova-kaẏamva-kasāẏā
kañcaṇa-koñca-vikoñca-pavittā  $  komala-kontala-citta-vicittā
māhava-māha-mahoara-mehā  $  pāẏava-vāẏava-vāruṇa-dehā
sīhaviẏambhiẏa-kuñjaralīlā  $  vibbhama-haṃsavilāsa-susīlā
                                                                                                         (doddhakaṃ ṇāma chando)

ghattā:

malhaṇa-laḍaholhāsa-ulhāvaṇa  $  patta-pamatta-sattusantāvaṇa
      emva ṇarāhiva aṇṇa vi ṇiggaẏa  $  hatthi-mahāraha hatthi-mahādhaẏa


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 9:

saṅkha-pasaṅkha-ratta-bhiṇṇañjaṇa-ppahaṅgā
pukkhara-pupphacūḍa-ghaṇṭāuha-ppihaṅgā (helāduvaī)

pupphāsavāṇa-pupphakkhaẏarā  $  phulloara-phullandhua-bhamarā
vammaha-kusumāuha-kusumasarā  $  maẏaraddhaẏa-maẏaraddhaẏapasarā
maẏaṇāṇala-maẏaṇārasi-susamā  $  varakāmāvattha-kāmakusumā
maẏaṇodaẏa-maẏaṇoẏara-amaẏā  $  ee turaṅga-raha turaẏa-dhaẏā
avare vi ke vi miga-samvarĕhiṃ  $  visa-mesa-mahisa-khara-sūarĕhiṃ
sasahara-sallakkaï-visaharĕhiṃ  $  suṃsuara-maẏara-macchoharĕhiṃ
avare vi ke vi giri-rukkha-dharā  $  havi-vāruṇa-vāẏava-vajja-karā
tāṇantarĕ bhaḍa-kaḍamaddaṇāhũ  $  ṇīsariẏaü dahamuha-ṇandaṇāhũ
                                                                                                       (paddhaḍiẏā ṇāma chando)

ghattā:

rahasucchaliẏahũ raṇĕ rasiẏaḍḍhahũ  $  rakkhasa-dhaẏahũ vimāṇārūḍhahũ
     indaï-ghaṇavāhaṇa-sua-sārahũ  $  pañca-addha-koḍīu kumārahũ


_______________________________________________________________


START
PAUMACARIU, Kaṇḍa IV, Saṃdhi 59, Kaḍavaka 10:

gaẏa raṇa-bhūmi jā[ma] khañciẏaĩ vāhaṇāĩ
thiu valu vittharevi pañcāsa-joẏaṇāĩ (helāduvaī)

vimāṇaṃ vimāṇeṇa chatteṇa chattaṃ  $  dhaẏaggaṃ dhaẏaggeṇa cindheṇa cindhaṃ
gaïndo gaïndeṇa sīheṇa sīho  $  turaṅgo turaṅgeṇa vaggheṇa vaggho
jaṇāṇandaṇo sandaṇo sandaṇeṇaṃ  $  ṇarindo ṇarindeṇa joheṇa joho
tisūlaṃ tisūleṇa khaggeṇa khaggaṃ  $  vale evam aṇṇoṇṇa-ghaṭṭijjamāṇe
kahimpi ppaese visūranti sūrā  $  raṇaṅke ciraṅke cirā vīra-lacchī
kahimpi ppaese vimāṇehĩ dhantaṃ  $  bhaḍā sūrakantehĩ jāṇanti aṇṇaṃ
kahimpi ppaese supāseiaṅgā  $  gaïndāṇa kaṇṇehĩ pāvanti vāẏaṃ
sahassāĩ cattāri akkhohaṇīhĩ  $  vale jattha taṃ vaṇṇiuṃ kassa sattī
                                                                                                   (bhuaṅgappaẏāo ṇāma chando)

ghattā:

hattha-pahattha ṭhaveppiṇu aggaĕ  $  rāvaṇu dei diṭṭhi ṇiẏa-khaggaĕ
      ṇaṃ khaẏa-kālu jagahŏ ārūsĕvi  $  thiu saṅgāma-bhūmi sa ĩ bhū sĕvi


----------  [60. saṭṭhimo saṃdhi]  ----------


para-valĕ diṭṭhaĕ     rāhavavīru paẏaṭṭaü
aï-raṇa-rahasĕṇa     urĕ saṇṇāhu visaṭṭaü


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 1:


so rāhavĕ paharaṇa-hatthāe  $  daṇuvaï-ṇiddalaṇa-samatthāe
dīhara-mehala-guppantāe  $  candaṇa-kaddama-khuppantāe
vicchoiẏa-maṇahara-kantāe  $  kiẏa-māẏāsuggīvantāe
raṇa-rahasuddhūsiẏa-gattāe  $  apphāliẏa-vajjāvattāe
āvīliẏa-toṇā-juẏalāe  $  kiṅkiṇi-lalanta-cala-muhalāe
kaṅkaṇa-ṇivaddha-kara-kamalāe  $  vitthiṇṇuṇṇaẏa-vacchaẏalāe
kuṇḍala-maṇḍiẏa-gaṇḍaẏalāe  $  cūḍāmaṇi-cumviẏa-bhālāe
bhāsula-phuliāhala-vaẏaṇāe  $  rattuppala-saṇṇiha-ṇaẏaṇāe
jaṃ seṇa-saṇaddhaĕ diṭṭhāe  $  taṃ lakkhaṇe vi āluṭṭhāe
                                                                                         ( māgadhapratyadhikā ṇāma chando)

ghattā:

jhatti palittaü  $  aṇuharamāṇu huāsahŏ
      ṇāĩ samuṭṭhiu  $  matthāsūlu dasāsahŏ


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 2:

so vajjaẏaṇṇa-āṇandaẏaru  $  sīhoẏara-māṇa-maraṭṭa-haru
kallāṇamāla-daṃsaṇa-pasaru  $  viñjhāhiva-vikkama-malaṇa-karu
vaṇamālāliṅgiẏa-vacchaẏalu  $  jiẏapaüma-ṇāma-paṅkaẏa-bhasalu
aridamaṇa-ṇarāhiva-satti-dharu  $  kulabhūsaṇa-muṇi-uvasagga-haru
candaṇahi-taṇaẏa-sira-ṇiddalaṇu  $  sūrantaẏa-sūrahāsa-haraṇu
khara-dūsaṇa-tisira-sirantaẏaru  $  koḍisilā-koḍi-ṇihaṭṭha-uru
so lakkhaṇu pulaẏa-visaṭṭa-taṇu  $  saṇṇajjhaï amarisa-kuiẏa-maṇu
puṇu rāvaṇa-valu ṇijjhāiẏaü  $  ṇaṃ saẏalu jĕ diṭṭhihĕ māiẏaü
                                                                                                          (paddhaḍiẏā ṇāma chando)

ghattā:

jāsu kisoarĕ  $  jagu ji giromaü jettiu
    tāsu visālahũ  $  ṇaẏaṇahũ taṃ valu kettiu


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 3:


tahĩ tehaĕ avasarĕ ṇa kiu kheu  $  saṇṇajjhaï sarahasu añjaṇeu
jo raṇĕ māhindi-mahinda-dharaṇu  $  jo sa-risi-kaṇṇa-uvasagga-haraṇu
jo āsāliẏahĕ viṇāsa-kālu  $  jo vajjāuha-vaṇĕ jalaṇa-jālu
jo laṅkāsundari-thaṇa-ṇihaṭṭhu  $  jo ṇandaṇavaṇa-maddaṇa-pavaṭṭhu
jo ṇisiẏara-sāhaṇa-saṇṇivāu  $  jo akkhakumāra-kaẏantarāu
jo toẏadavāhaṇa-vala-viṇāsu  $  jo khaṇḍa-khaṇḍa-kiẏa-ṇāgavāsu
jo vimuhiẏa-ṇisiẏara-sāmisālu  $  jo dahamuha-mandira-palaẏakālu
jo jasa-lehaḍu ekkalla-vīru  $  so mārui romañciẏa-sarīru
                                                                                                                  ( raẏaḍā ṇāma chando)

ghattā:

puṇu puṇu vaggaï  $  pekkhĕvi rāvaṇa-sāhaṇu
    "ajju saïcchaĕ  $  karami kaẏantahŏ bhoaṇu


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 4:


ema bhaṇevi vīra-cūḍāmaṇi  $  paümappaha-vimāṇĕ thiu pāvaṇi
tahĩ avasarĕ suggīu virujjhaï  $  bhāmaṇḍalu sarosu saṇṇajjhaï
sajjiẏāĩ caü haṃsa-vimāṇaĩ  $  jiṇavara-bhavaṇahŏ aṇuharamāṇaĩ
gaẏa-raẏāĩ ṇaṃ siddhahã thāṇaĩ  $  bhaṅga-jaṇaĩ ṇaṃ kusumahŏ vāṇaĩ
mandara-sela-sihara-sacchāẏaĩ  $  kiṅkiṇi-ghagghara-ghaṇṭā-ṇāẏaĩ
ali-muhaliẏa-muttāhala-dāmaĩ  $  vijju-meha-ravi-sasipaha-ṇāmaĩ
hari-valahaddahũ ve paṭṭhaviẏaĩ  $  ve appāṇahŏ kāraṇĕ ṭhaviẏaĩ
jiṇu jaẏakārĕvi caḍiu vihīsaṇu  $  jo bhaẏa-bhīẏa-jīva-mambhīsaṇu
                                                                                                    ( mattamāẏaṅgo ṇāma chando)
ghattā:

puraü pariṭṭhiẏa  $  seṇṇahŏ bhaẏa-pariharaṇahŏ
    ṇaṃ dhura-dhoriẏa  $  cha vi samāsa vāẏaraṇahŏ


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 5:


ke vi saṇṇaddha samaraṅgaṇe dujjaẏā  $  ke vi bhāmaṇḍalāicca-canda-ddhaẏā
ke vi siri-saṅkha-āvariẏa-kalasa-ddhaẏā  $  ke vi kāraṇḍa-kalahaṃsa-koñca-ddhaẏā
ke vi aliẏalla-māẏaṅga-sīhaddhaẏā  $  ke vi khara-turaẏa-visamesa-mahisa-ddhaẏā
ke vi sasa-saraha-sāraṅga-riñcha-ddhaẏā  $  ke vi ahi-ṇaüla-maẏa-mora-garuḍaddhaẏā
ke vi siva-sāṇa-gomāu-pamaẏa-ddhaẏā  $  ke vi ghaṇa-vijju-taru-kamala-kulisaddhaẏā
ke vi suṃsuara-kari-maẏara-maccha-ddhaẏā  $  ke vi ṇakkohara-ggāha-kumma-ddhaẏā
ṇīla-ṇala-ṇahusa-raïmanda-hatthubbhavā  $  jamvu-jamvukka-ambhohi-java-jamvavā
patthaüppittha-patthāra-dappuddharā  $  pihula-pihukāẏa-bhūbhaṅga-ubbhaṅgurā
                                                                                                     (maẏaṇāvaẏāro ṇāma chando)

ghattā:

ee ṇaravaï  $  gaẏa-sandaṇĕhĩ pariṭṭhiẏa
    samuha dasāsahŏ  $  ṇaṃ uvasagga samuṭṭhiẏa


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 6:


kumuāvatta-mahinda-maṇḍalā  $  sūrasamappaha-bhāṇumaṇḍalā
raïvaddhaṇa-saṅgāmacañcalā  $  diḍharaha-savvampiẏa-karāmalā
mittāṇuddhara-vagghasūaṇā  $  ee ṇaravaï vaggha-sandaṇā
kuddha-duṭṭha-duppekkha-raüravā  $  appaḍihāẏa-samāhi- bhaïravā
piẏaviggaha-pañcamuha-kaḍiẏalā  $  viula-vahala-maẏarahara-karaẏalā
puṇṇaẏanda-candāsu-candaṇā  $  ee ṇaravaï sīha-sandaṇā
tilaẏa-taraṅga-suseṇa-maṇaharā  $  vijjukaṇṇa-sammeẏa-mahiharā
aṅgaṅgaẏa-kāla-vikāla-seharā  $  tarala-sīla-vali-vala-paoharā
                                                                                                         ( uppahāsiṇī ṇāma chando)

ghattā:

ee ṇaravaï  $  saẏala vi turaẏa-mahāraha
    ṇāĩ ṇisindahŏ  $  kuddhā kūra mahāgaha


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 7:


candamarīci-canda-candoara-candaṇa-ahia-ahimuhā
    gavaẏa-gavakkha-dukkha-dasaṇāvali-dāmuddāma-dahimuhā
heḍa-hiḍimva-cūḍa-cūḍāmaṇi-cūḍāvatta-vattaṇī
    kanta-vasanta-konta-kolāhala-komuivaẏaṇa-vāsaṇī
kañjaẏa-kumua-kunda-indāuha-inda-paḍinda-sundarā
    salla-visalla-malla-hallira-kallolullola-kuvvarā
dhāmira-dhūmalakkhi-dhūmāvali-dhūmāvatta-dhūsarā
     dūsaṇa-candaseṇa-dūsāsaṇa-dūsala-duriẏa-dukkarā
duppiẏa-dummarikkha-dujjohaṇa-tāra-sutāra-tāsaṇā
     hullura-laliẏa-luccaüllūraṇa-tārāvali-gaẏāsaṇā
tārāṇilaẏa-tilaẏa-tilaẏāvali-tilaẏāvatta-bhañjaṇā
    jaravihi-vajjavāhu-maruvāhu-suvāhu-suriṭṭha-añjaṇā
                                                                                             (duvaī-kaḍavaẏaṃ ṇāma chando)

ghattā:

ee ṇaravaï  $  samara-saĕhĩ ṇivvūḍhā
    caliẏa asesa vi  $  pavara-vimāṇārūḍhā


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 8:


rahavara-gaẏavarehĩ ekkekkĕhĩ  $  tihĩ turaĕhĩ pañcahĩ pāikkĕhĩ
vuccaï patti seṇa tihĩ pattihĩ  $  seṇāmuhu tihĩ seṇuppattihĩ
gummu ti-seṇāmuha-ahiṇāṇĕhĩ  $  vāhiṇi tīhĩ gumma-parimāṇĕhĩ
tihĩ vāhiṇihĩ aṇṇa tihĩ piẏaṇĕhĩ  $  taṃ camu ṇāmu pagāsiu ṇiuṇĕhĩ
tihĩ camūhĩ pabhaṇanti aṇikkiṇi  $  dasahĩ aṇikkiṇīhĩ akkhohaṇi
eva'kkhohaṇīhĩ vi sahāsaĩ  $  jāĩ bhuvaṇĕ ṇiẏa-ṇāma-pagāsaĩ
caü koḍīu sattatīsa lakkha  $  cālīsa sahasa raha-gaẏahũ saṅkha
sattāsī lakkha sa-maccharāhũ  $  valĕ ekkavīsa koḍiu ṇarāhũ

ghattā:

teraha koḍiu  $  vāraha lakkha ahaṅgahũ
    vīsa sahāsaĩ  $  iu parimāṇu turaṅgahũ


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 9:


saṃcalleṃ rāhava-sāhaṇĕṇa  $  romañcucchaliẏa-pasāhaṇĕṇa
ālāva hūa harisiẏa-maṇahŏ  $  gaẏaṇaṅgaṇĕ sura-kāmiṇi-jaṇahŏ
ekkaĕ pavuttu "valu kavaṇu thiru  $  jaṃ sāmi-kajjĕ ṇa gaṇei siru
kavaṇahĩ valĕ pavara-vimāṇāĩ  $  kañcaṇagiri-aṇuharamāṇāĩ
kavaṇahĩ pakkhariẏa turaṅga-thaḍa  $  kavaṇahĩ mukkaṅkusa hatthi-haḍa
kavaṇahĩ sara-dhoraṇi duvvisaha  $  kavaṇahĩ mahihara-saṅkāsa-raha
kavaṇahĩ sārahi sandaṇa-kusala  $  kavaṇahĩ seṇāvaï atula-vala
kavaṇahĩ paharaṇaĩ bhaẏaṅkaraĩ  $  kavaṇahĩ cindhāĩ ṇirantaraĩ

ghattā:

kavaṇu raṇaṅgaṇĕ  $  vāṇahũ sāiu desaï
    rāvaṇa-rāmahũ  $  jaẏasiri kavaṇu laesaï"


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 10:


aṇṇekkaĕ dīhara-ṇaẏaṇiẏāĕ  $  pabhaṇiu papphulliẏa-vaẏaṇiẏāĕ
"halĕ veṇṇi mi atula-mahāvalāĩ  $  veṇṇi mi parivaḍḍhiẏa-kalaẏalāĩ
veṇṇi mi kuruḍāĩ sa-maccharāĩ  $  veṇṇi mi dāruṇa-paharaṇa-karāĩ
veṇṇi mi savaḍammuha kiẏa-gamāĩ  $  veṇṇi mi pakkhariẏa-turaṅgamāĩ
veṇṇi mi galagajjiẏa-gaẏaghaḍāĩ  $  veṇṇi mi pavaṇuddhua-dhaẏavaḍāĩ
veṇṇi mi sañjottiẏa-sandaṇāĩ  $  veṇṇi mi sura-ṇaẏaṇāṇandaṇāĩ
veṇṇi mi sārahi-duddarisaṇāĩ  $  veṇṇi mi seṇāvaï-bhīsaṇāĩ
veṇṇi mi chattoha-ṇirantarāĩ  $  veṇṇi mi bhaḍa-bhiuḍi-bhaẏaṅkarāĩ

ghattā:

viṇṇi mi seṇṇaĩ  $  aṇusarisāĩ mahāhavĕ
    vijaü ṇa jāṇahũ  $  kiṃ rāvaṇĕ kiṃ rāhavĕ"


_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 11:


taṃ vaẏaṇu suṇĕvi vahu-maccharāĕ  $  aṇṇāĕ ṇibbhacchiẏa accharāĕ
"jahĩ raṇa-dhura-dhoriu kumbhaẏaṇṇu  $  sahũ bhīmeṃ bhīmaṇiṇāu aṇṇu
jahĩ maü mārīci sumāli māli  $  jahĩ toẏadavāhaṇu jamvumāli
jahĩ akkakitti mahu mehaṇāu  $  jahĩ maẏaru mahoẏaru bhīmakāu
jahĩ hatthu pahatthu mahatthu vīru  $  jahĩ ghugghuru ghugghuddhāma dhīru
jahĩ sambhu saẏambhu ṇisumbhu sumbhu  $  jahĩ sundu ṇisundu ṇikumbhu kumbhu
jahĩ sīhaṇiẏamvu palamvavāhu  $  jahĩ ḍiṇḍimu ḍamvaru nakkagāhu
jahĩ jamu jamaghaṇṭu jamakkhu sīhu  $  jahĩ mallavantu jahĩ vijjujīhu

ghattā:

jahĩ suu sāraṇu  $  vajjoaru hālāhalu
    tahĩ rāvaṇa-valĕ  $  kavaṇu gahaṇu rāhava-valu"

_______________________________________________________________


START
PAUMACARIU, Kaṇḍa IV, Saṃdhi 60, Kaḍavaka 12:


taṃ ṇisuṇĕvi vipphuriẏāṇaṇāĕ  $  aṇṇekkaĕ vuttu varaṅgaṇāĕ
"jahĩ rāhaü viḍasuggīva-mahaṇu  $  jahĩ gavaü gavakkhu vivakkha-vahaṇu
jahĩ lakkhaṇu khara-dūsaṇa-viṇāsu  $  jahĩ bhāmaṇḍalu jaẏasiri ṇivāsu
jahĩ aṅgaü aṅgu suseṇu tāru  $  jahĩ ṇīlu ṇahusu ṇalu duṇṇivāru
jahĩ ahimuhu dahimuhu maïsamuddu  $  maïkantu virāhiu kumuu kundu
jahĩ jamvaü jamvava-raẏaṇakesi  $  jahĩ komui-candaṇu candarāsi
jahĩ mārui ṇandaṇavaṇa-kaẏantu  $  jahĩ rambhu mahindu vihīsa-vantu
jahĩ suhaḍu vihīsaṇu sūla-hatthu  $  seṇāvaï saĩ suggīu jetthu

ghattā:

taṃ valu halĕ sahi  $  ettiu eu karesaï
   rāvaṇu pāḍĕvi  $  laṅka sa iṃ bhu ñjesaï"


----------  [61. ekkasaṭṭhimo saṃdhi]  ----------


jasa-luddhaĩ  $  amarisa-kuddhaĩ  $  haẏa-tūraĩ kiẏa-kalakalaĩ
abbhiṭṭaĩ  $  rahasa-visaṭṭaĩ  $  tāmva rāmva-rāmaṇa-valaĩ


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 1:


vaïdehihĕ kāraṇĕ atula-valaĩ  $  abbhiṭṭaĩ rāmaṇa-rāma-valaĩ
ṇaṃ jua-khaĕ mahiẏala-gaẏaṇaẏalaĩ  $  savimāṇaĩ vijjula-veẏa-calaĩ
paḍu-paḍaha-bheri-gambhīra-saraĩ  $  avaropparu ahiṇava-rosa-bharaĩ
sila-pāhaṇa-taru-giri-gahiẏa-karaĩ  $  savvala-huli-hala-karavāla-dharaĩ
uggāmiẏa-bhāmiẏa-bhīma-gaẏaĩ  $  orāli-garua-gajjanta-gaẏaĩ
paḍipelliẏa-raha-hiṃsanta-haẏaĩ  $  dhua-dhavala-chatta-dhūvanta-dhaẏaĩ
sāhīṇa-pāṇa-paricatta-bhaẏaĩ  $  pammukka-ghāẏa-saṅghāẏa-saẏaĩ
samuhekkamekka-sañchuddha-paẏaĩ  $  saẏavāra-vāra-ugghuṭṭha-jaẏaĩ

ghattā:

sa-paẏāvaĩ  $  kaḍḍhiẏa-cāvaĩ  $  sara-sandhanta-muantāĩ
    ṇaṃ ghaḍiẏaĩ  $  viṇṇi vi bhiḍiẏaĩ  $  paẏaĩ suvanta-tiṅantāĩ


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 2:


tahĩ tehaĕ samaraṅgaṇĕ dāruṇĕ  $  kuṅkuma-kesua-aravindāruṇĕ
ko vi vīru ṇāsaṅkaï pāṇahũ  $  puṇu puṇu aṅgu samoḍaï vāṇahũ
ko vi vīru paḍipaharaï para-valĕ  $  puraü dhāi paü dei ṇa pacchalĕ
ko vi vīru asahantu raṇaṅgaṇĕ  $  jhampa dei para-ṇaravara-sandaṇĕ
ko vi vaïri karĕ dharĕvi pakaḍḍhaï  $  paharĕ paharĕ pariosu pavaḍḍhaï
ko vi sarāhaü paḍaï vimāṇahŏ  $  ṇāvaï vijju-puñju ṇiẏa-thāṇahŏ
ko vi dharijjaï vāṇĕhĩ entaü  $  ṇaṃ gurūhĩ ṇaru ṇaraĕ paḍantaü
ko vi danti-dantĕhĩ ālaggaï  $  karaṇu devi kŏ vi uvari valaggaï

ghattā:

gaü mārĕvi  $  kumbhu viẏārĕvi  $  jāĩ tāĩ kundujjalaĩ
    guṇavantahĕ  $  pāhuḍu kantahĕ  $  ko vi lei muttāhalaĩ


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 3:


hemujjala-daṇḍa-valaggāĩ  $  keṇa vi toḍiẏaĩ dhaẏaggāĩ
ṇa samicchiu jeṇa piẏahĕ taṇaü  $  teṃ ruhireṃ laïu pasāhaṇaü
muhapatti ṇa icchiẏa jeṇa gharĕ  $  kiẏa teṇa suhaḍa bhañjĕvi samarĕ
ciru jeṇa ṇa icchiu dappaṇaü  $  rahĕ teṇa ṇihāliu appaṇaü
muhĕ paṇṇaĩ jeṇa ṇa lāviẏaĩ  $  teṃ ruṇḍa-saẏaĩ ṇaccāviẏaĩ
ciru jeṇa ṇa suraü samāṇiẏaü  $  teṃ raṇa-vahuaĕ sahũ māṇiẏaü
ṇiẏa-ṇāri ṇa icchiẏa āsi jĕṇa  $  āliṅgiẏa gaẏa-ghaḍa vahuẏa tĕṇa
jo ṇahaĩ ṇa dentaü ṇiẏa-piẏāĕ  $  so phāḍiu samaraṅgaṇa-tiẏāĕ

ghattā:

sammāṇa-dāṇa-riṇa-bhariẏaü  $  acchiu jo jhūrantu ciru
    so raṇaühĕ suhaḍu paṇacciu  $  sāmihĕ aggaĕ devi siru


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 4:


kahiṃci ghora-bhaṇḍaṇaṃ  $  siroha-deha-khaṇḍaṇaṃ
ṇarinda-vinda-dāraṇaṃ  $  turaṅga-magga-vāraṇaṃ
disagga-bhagga-sandaṇaṃ  $  bhamanta-suṇṇa-vāraṇaṃ
bhiḍanta-vīra-ṇibbharaṃ  $  cavanta-ṇiṭṭhuraṃ kharaṃ
vimukka-cakka-savvalaṃ  $  tisūla-satti-saṅkulaṃ
aṇeẏa-ghāẏa-jajjaraṃ  $  paḍanta-vāhu-pañjaraṃ
muanta-hakka-ḍakkaẏaṃ  $  haṇanta-ekkamekkaẏaṃ
luṇanta-aḍḍa-haḍḍaẏaṃ  $  kuṇanta-khaṇḍakhaṇḍaẏaṃ
paḍanta-joha-vimbhalaṃ  $  lalanta-anta-cumbhalaṃ
galanta-lohiohaẏaṃ  $  milanta-pakkhi-jūhaẏaṃ
kahiṃ ci āhaẏā haẏā  $  mahīẏalaṃ gaẏā gaẏā
kahiṃ ji bhāsurā surā  $  pahāra-dāruṇāruṇā
kahiṃ ci viddhaẏā dhaẏā  $  jasoha-bhūriṇā 'riṇā

ghattā:

tahĩ āhavĕ paḍhama-bhiḍantaü  $  rāhava-sāhaṇu bhaggu kiha
      divĕ divĕ duviẏaḍḍhahŏ māṇĕṇa  $  poḍha-vilāsiṇi-suraü jiha


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 5:


rāhava-valu rāvaṇa-valĕṇa bhaggu  $  ṇaṃ duggaï-gamaṇeṃ sugaï-maggu
ṇaṃ kali-pariṇāmeṃ parama-dhammu  $  ṇaṃ ghorācaraṇeṃ maṇua-jammu
viẏaliẏa-paharaṇu ṇiẏa-maṇĕ visaṇṇu  $  bhajjantaü pekkhĕvi rāma-seṇṇu
kiu kalaẏalu kamala-dalakkhiehĩ  $  sura-vahuahĩ rāvaṇa-pakkhiehĩ
"halĕ pekkhu pekkhu ṇāsantu simiru  $  ṇaṃ ravi-ẏara-ṇiẏarahŏ raẏaṇi-timiru
suṭṭhu vi sīẏālu mahanta-kāu  $  kiṃ visahaï kesari-ṇahara-ghāu
suṭṭhu vi joiṅgaṇu teẏavantu  $  kiṃ teṇa tavaṇu jijjaï tavantu
suṭṭhu vi sundara rāsahahŏ kīla  $  kiṃ pāvaï vara-māẏaṅga-līla

ghattā:

suṭṭhu vi bhūgoẏaru dujjaü  $  kiṃ pujjaï vijjāharahŏ
    suṭṭhu vi vālāhiu vaḍḍaü  $  kiṃ sarisaü raẏaṇāẏarahŏ"


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 6:


tāva turaṅgama-raha-gaẏa-vāhaṇu  $  valiu paḍīvaü rāhava-sāhaṇu
ṇaṃ ucchalliu khaẏa-sāẏara-jalu  $  āhaẏa-tūra-ṇivahu kiẏa-kalaẏalu
ubbhiẏa-kaṇaẏa-daṇḍu dhuẏa-dhaẏavaḍu  $  uddha-soṇḍa-uddhaṅkusa-gaẏa-ghaḍu
jutta-turaṅgama-vāhiẏa-sandaṇu  $  jāu paḍīvaü bhaḍa-kaḍamaddaṇu
dhāiẏa ṇaravara ṇaravara-vindahũ  $  sīhahũ sīha gaïnda gaïndahũ
rahiẏahũ rahiẏa dhaẏagga dhaẏaggahũ  $  raha rahavarahũ turaṅga turaṅgahũ
dhāṇukkiẏahũ bhiḍiẏa dhāṇukkiẏa  $  phārakkiẏahũ pavara phārakkiẏa
asivara-hatthā asivara-hatthahũ  $  emva hūa kiliviṇḍi samatthahũ

ghattā:

dugghoṭṭa-thaṭṭa-saṅghaṭṭaṇa  $  pāḍiẏa-muha-vaḍa paḍiẏa-guḍa
    aḍḍāuha avasarĕ phiṭṭaĕ  $  vālāluñji karanti bhaḍa

_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 7:


kiẏa-kuruḍa-bhiuḍi-bhaḍa-bhāsurāĩ  $  paharanti paropparu ṇiṭṭhurāĩ
ubhaẏa-valaĩ ruhira-jalolliẏāĩ  $  tammiccha-vaṇaĩ ṇaṃ phulliẏāĩ
etthantarĕ jaṇa-maṇa-bhāviṇīu  $  kalahanti gaẏaṇĕ sura-kāmiṇīu
"halĕ vāsavaẏattĕ vasantalehĕ  $  halĕ kāmaseṇĕ halĕ kāmalehĕ
halĕ kusuma-maṇohari halĕ aṇaṅgĕ  $  cittaṅgĕ varaṅgaṇĕ halĕ varaṅgĕ
jo dīsaï raṇaühĕ suhaḍu ehu  $  kaṇṇiẏa-khuruppa-kappariẏa-dehu
savvaü milevi ĕhu majjhu dehu  $  raṇĕ aṇṇu gavesavi tumhĕ lehu"
aṇṇekkaĕ harisiẏa-gattiẏāĕ  $  pabhaṇiu papphulliẏa-vattiẏāĕ

ghattā:

"jo danti-dantĕ ālaggĕvi  $  uru bhindāviu appaṇaü
      halĕ dhāvahi kāĩ gahilliĕ  $  ĕhu bhattāru mahu ttaṇaü


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 8:


jāmva volla sura-kāmiṇi-satthahŏ  $  tāva valeṇa samarĕ kākutthahŏ
bhaggu asesu vi rāvaṇa-sāhaṇu  $  viẏaliẏa-paharaṇu galiẏa-pasāhaṇu
vihuṇiẏakara-muha-kāẏara-ṇaravaru  $  vuṇṇa-turaṅgamu moḍiẏa-rahavaru
cattachatta-āmelliẏa-dhaẏavaḍu  $  garuẏa-ghāẏa-kaḍuvāviẏa-gaẏa-ghaḍu
jaṃ ṇāsantu padīsiu para-valu  $  rāhava-pakkhiehĩ kiu kalaẏalu
"halĕ halĕ vāravāra jaṃ vaṇṇahi  $  jeṇa samāṇu aṇṇu ṇaü maṇṇahi
taṃ valu pekkhu pekkhu bhajjantaü  $  ṇaṃ uvavaṇu duvvāeṃ chittaü
ṇaṃ sajjaṇa-kuḍumvu khala-saṅgeṃ  $  ṇāĩ kumuṇivara-cittu aṇaṅgeṃ

ghattā:

riu-hariṇa-jūhu hiṇḍantaü  $  puṇṇahĩ kaha va samāvaḍiu
    ṇāseppiṇu kahĩ jāesaï  $  rāhava-sīhahŏ kamĕ paḍiu


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 9:


etthantarĕ valĕ mambhīsa devi  $  vitthakkā hattha-pahattha ve vi
ṇaṃ palaĕ samuṭṭhiẏa canda-sūra  $  ṇaṃ rāhu-keu accanta-kūra
ṇaṃ palaẏa-huāsaṇa pavaṇa-caṇḍa  $  ṇaṃ matta mahaggaẏa gilla-gaṇḍa
ṇaṃ sīha samuddhūsiẏa-sarīra  $  ṇaṃ khaẏa-jalaṇihi gambhīra dhīra
duvvāra-vaïri-saṅghāraṇehĩ  $  utthariẏāṇeĕhĩ paharaṇehĩ
aggeĕhĩ vāruṇa-vāẏavehĩ  $  sila-pāhaṇa-pavvaẏa-pāẏavehĩ
jahĩ jahĩ bhiḍanti tahĩ maṇĕ visaṇṇu  $  sāhāru ṇa vandhaï rāma-seṇṇu
vihaḍapphaḍu ṇāsaï pāṇa levi  $  tahĩ avasarĕ thiẏa ṇala-ṇīla ve vi

ghattā:

ṇaṃ pavara-gaïndu gaïndahŏ  $  sīhahŏ sīhu samāvaḍiu
    ṇalu hatthahŏ ṇīlu pahatthahŏ  $  sarahasa-paharaṇu abbhiḍiu


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 10:


ṇala-hattha ve vi raṇĕ ovaḍiẏā  $  veṇṇi vi gaẏa-sandaṇehĩ caḍiẏā
veṇṇi vi abhaṅga-māẏaṅga-dhaẏā  $  veṇṇi vi supasiddha laddha-vijaẏa
veṇṇi vi bhiuḍī-bhaṅgura-vaẏaṇā  $  veṇṇi vi guñjāhala-sama-ṇaẏaṇā
veṇṇi vi pacaṇḍa-kovaṇḍa-dharā  $  veṇṇi vi aṇavaraẏa-vimukka-sarā
veṇṇi vi dhaṇu-viṇṇāṇanta-gaẏā  $  veṇṇi vi saẏavārocchiṇṇa-dhaẏā
veṇṇi vi samaraṅgaṇĕ duvvisahā  $  veṇṇi vi saẏavāra-hūẏa-virahā
veṇṇi vi thiẏa ahiṇava-rahavarehĩ  $  veṇṇi vi pomāiẏa suravarehĩ
veṇṇi vi ṇīsandaṇa puṇu vi kiẏā  $  veṇṇi vi vimāṇa-vāhaṇĕhĩ thiẏā

ghattā:

veṇṇi vi karanti raṇĕ ṇikkaü  $  pahu-sammāṇa-dāṇa-riṇahŏ
    paḍipaharĕ paharĕ ṇivaḍantaĕ  $  veṇṇi vi ṇāmu lenti jiṇahŏ


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 11:


etthantarĕ āẏāmiẏa-ṇaleṇa  $  paẏa-bhārakkanta-rasāẏaleṇa
haẏa-tūra-paüra-kiẏa-kalaẏaleṇa  $  orasiẏa-saṅkha-daḍi-kāhaleṇa
hariṇinda-runda-kaḍi-kaḍiẏaleṇa  $  sundara-raṅkholira-mehaleṇa
diḍha-kaḍhiṇa-viẏaḍa-vacchatthaleṇa  $  pāroha-soha-sama-bhuavaleṇa
chaṇa-canda-runda-muha-maṇḍaleṇa  $  gholanta-kaṇṇa-maṇikuṇḍaleṇa
toṇīrahŏ rāvaṇa-kiṅkareṇa  $  kaḍḍhiu bhaḍa-bhiuḍi-bhaẏaṅkareṇa
viuruvvaṇa-saru raṇĕ duṇṇivāru  $  guṇa-sandhiẏa-mettaü saẏa-paẏāru
āmellijjantu sahāsa-bheu  $  thovantarĕ ṇavara aladdha-cheu

ghattā:

jalĕ thalĕ pāẏālĕ ṇahaṅgaṇĕ  $  vāṇa-ṇivahu sandarisiẏaü
    riu-jalaharu sara-dhārāharu  $  ṇala-kulapavvaĕ varisiẏaü

_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 12:


taṃ hatthahŏ keraü vāṇa-jālu  $  pūrantu asesu diẏantarālu
āẏāmĕvi ṇalĕṇa dudarisaṇeṇa  $  ākarisiu sarĕṇākarisaṇeṇa
dhārā-timiru va kiraṇāẏareṇa  $  mīṇattheṃ jagu va saṇicchareṇa
dahimuha-purĕ risi-kaṇṇovasaggĕ  $  haṇuveṇa va sāẏara-jalu kha-maggĕ
aṇṇekkeṃ vāṇeṃ chiṇṇu cindhu  $  aṇṇekkeṃ riu vacchaẏalĕ viddhu
vihalaṅghalu mahiẏalĕ paḍiu hatthu  $  ṇaṃ dahavaẏaṇahŏ jevaṇaü hatthu
ettahĕ vi ve vi raṇa-bhara-samattha  $  ovaḍiẏa bhiḍiẏa ṇīla-ppahattha
veṇṇi vi sa-rosa veṇṇi vi pacaṇḍa  $  veṇṇi vi gañjolliẏa-vāhudaṇḍa

ghattā:

paccāriu ṇīlu pahatthĕṇa  $  "paharu paharu ekkahŏ jaṇahŏ
    jaẏa-lacchi deu āliṅgaṇu  $  jima rāmahŏ jima rāmaṇahŏ"


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 13:


etthantarĕ ṇīleṃ ṇa kiu kheu  $  ṇārāu visajjiu caṇḍa-veu
guṇa-dhammāmelliu caliu kema  $  vindhaṇaü sahāveṃ pisuṇu jemva
so entu pahattheṃ kuddhaeṇa  $  karivara-sandaṇĕṇa kari-ddhaeṇa
chakkhaṇḍaĩ kiu chahĩ saravarehĩ  $  ṇaṃ mahiẏalu āgamĕ muṇivarehĩ
caüvīsa ṇavara ṇīleṇa mukka  $  ekkekkahŏ ve ve vāṇa ḍhukka
vihĩ kari kappariẏa samottharanta  $  vihĩ sārahi vihĩ dhaẏa tharaharanta
rahu ekkeṃ ekkeṃ kavaü chiṇṇu  $  dhaü ekkeṃ ekkeṃ hiẏaü bhiṇṇu
vihĩ vāhu-daṇḍa vihĩ vilua pāẏa  $  evaṃ tahŏ maraṇāvattha jāẏa

ghattā:

sira-kama-karoru chakkhaṇḍaĩ  $  jāu silīmuha-kappariu
    lakkhijjaï suhaḍu paḍantaü  $  ṇaṃ bhūahã vali vikkhiriu


_______________________________________________________________


START
PAUMACARIU, Kaṇḍa IV, Saṃdhi 61, Kaḍavaka 14:


jaṃ viṇihaẏa hattha-pahattha ve vi  $  thiu rāvaṇu muhĕ kara-kamalu devi
ṇaṃ matta-mahāgaü gaẏa-visāṇu  $  ṇaṃ vāsarĕ teẏa-vihīṇu bhāṇu
ṇaṃ ṇī-sasi-sūraü gaẏaṇa-maggu  $  ṇaṃ inda-paḍinda-vimukku saggu
ṇaṃ muṇivaru iha-para-loẏa-cukku  $  ṇaṃ kukaï-kavvu lakkhaṇa-vimukku
thiu valu vi ṇirujjamu galiẏa-gāu  $  rāhava-valu parivaddhiẏa-paẏāvu
ettahĕ sa-paḍaha ṇīsadda saṅkha  $  ettahĕ apphāliẏa tūra-lakkha
ettahĕ valĕ hāhākāru suṭṭhu  $  ettahĕ puṇu jaẏajaẏa-saddu ghuṭṭhu
ettahĕ vi gaẏaṇĕ atthamiu mittu  $  ṇaṃ hattha-pahatthahã taṇaü mittu

ghattā:

jujjhantaĩ veṇṇi vi seṇṇaĩ  $  raẏaṇiĕ ṇāĩ ṇivāriẏaĩ
    bhūĕhĩ sa ĩ bhū a-sahāsaĩ  $  raṇĕ bhoẏaṇĕ hakkāriẏaĩ


----------  [62. bāsaṭṭhimo saṃdhi]  ----------


pāḍiĕ hatthĕ pahatthĕ  $  valaĩ ve vi pariẏattaĩ
ṇāĩ samattaĕ kajjĕ  $  mihuṇaĩ ṇisuḍhiẏa-gattaĩ


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 1:


gaĕ rāvaṇĕ ṇiẏa-mandirĕ païṭṭhĕ  $  hari-halaharĕ raṇa-vāhirĕ ṇiviṭṭhĕ
tahĩ avasarĕ jaga-vitthiṇṇa-ṇāmu  $  jokkāriu ṇala-ṇīlehĩ rāmu
teṇa vi vahu-raẏaṇa-samujjalāĩ  $  diṇṇaĩ ṇīlahŏ maṇi-kuṇḍalāĩ
iẏarahŏ vi maüḍu maṇi-teẏa-bhiṇṇu  $  jo rāmaürihĩ jakkheṇa diṇṇu
jaṃ ve vi papujjiẏa rāhaveṇa  $  pañcaṅgu vūhu kiu jamvaveṇa
ṇara dāhiṇeṇa haẏa uttareṇa  $  gaẏa puvveṃ raha avarattaṇeṇa
viraïẏaĩ vimāṇaĩ gaẏaṇa-maggĕ  $  thiẏa hari-halahara sīhāsaṇaggĕ
devahu mi accheu abheu vūhu  $  ṇaṃ thiu milevi pañcamuhu jūhu

ghattā:

tāva raṇaṅgaṇa-majjhĕ  $  puṇu puṇu siva phekkāraï
    "rāmaṇa dujjaü rāmu"  $  ṇāĩ samāsaĕ vāraï


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 2:


kattha vi siva kā vi kaluṇu lavaï  $  "raṇu thovaü jaï aṇṇu vi havaï"
kattha vi siva kā vi samalliẏaï  $  ṇaṃ joaï "ko muu ko jiẏaï
kattha vi siva suhaḍahŏ ḍīṇa sirĕ  $  vivarokkhaĕ aṇṇuĕ bhutti karĕ
kattha vi siva cumvaï muha-kamalu  $  ṇaṃ poḍha-vilāsiṇi ahara-dalu
kattha vi siva bhaḍahŏ lei hiẏaü  $  puṇu mellaï "maru aṇṇahĕ hiẏaü"
kattha vi raṇĕ bhūahũ kalahaṇaü  $  "siru tujjhu kavandhu mahu ttaṇaü"
abbhiḍaï aṇṇu aṇṇeṇa sahũ  $  "ĕu bhaḍu āvaggaü dehi mahu"
aṇṇeṃ vuccaï "khaṇḍu vi ṇa taü  $  chuḍu ekku gāsu mahu hou gaü"
ghattā:

bhūahũ bhoaṇa-līla  $  rāmahŏ vaẏaṇu samujjalu
    sīẏahĕ maṇĕ pariosu  $  ṇisiẏara-valahŏ amaṅgalu


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 3:


jaṃ ṇisuṇiu hatthu pahatthu haü  $  ṇala-ṇīla-sarĕhĩ tamvāru gaü
taṃ palaẏa-kālu ovatthiẏaü  $  purĕ hāhākāru samutthiẏaü
ṇaṃ pakkhiuleṇa vimukka raḍi  $  ṇaṃ ṇivaḍiẏa mahihara-siharĕ taḍi
taṃ ṇaü gharu jetthu ṇa ruvaï dhaṇa  $  ubbhiẏa-kara dhāhāviẏa-vaẏaṇa
so ṇaü bhaḍu jāsu ṇa aṅgĕ vaṇu  $  so ṇaü pahu jo ṇaü vimaṇa-maṇu
so ṇaü rahu jo ṇa vi kappiẏaü  $  so ṇaü haü jo ṇa vi sara-bhariu
so ṇa vi gaü jāsu ṇa asi-paharu  $  so ṇa vi hari jo abhagga-ṇaharu
jaṇĕ ema kaṇantĕ pariṭṭhiẏaĕ  $  dukkhāurĕ ṇiddā-vasikiẏaĕ

ghattā:

addharattĕ paḍivaṇṇĕ  $  vijjāhara-paramesaru
    purĕ pacchaṇṇa-sarīru  $  bhamaï ṇāĩ jogesaru


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 4:

papphuliẏa-kuvalaẏa-dala-ṇaẏaṇu  $  karavāla-bhaẏaṅkaru dahavaẏaṇu
āhiṇḍaï raẏaṇihĩ gharĕṇa gharu  $  pekkhahũ ko kehaü cavaï ṇaru
païsaï accanta-maṇoharaĩ  $  pavaraĩ vara-kāmiṇi-raïharaĩ
jahĩ suraẏārambhu ṇaṭṭa-sarisu  $  jiha taṃ tiha tiṃ (?) vaḍḍhiẏa-harisu
jiha taṃ tiha bhū-bhaṅgura-vaẏaṇu  $  jiha taṃ tiha cala-cāliẏa-ṇaẏaṇu
jiha taṃ tiha āẏaḍḍhiẏa-ṇaharu  $  jiha taṃ tiha uggāmiẏa-paharu
jiha taṃ tiha gala-gambhīra-saru  $  jiha taṃ tiha darisiẏa-aṅgaharu
jiha taṃ tiha karaṇa-vandha-paüru  $  jiha taṃ tiha chanda-sadda-gahiru

ghattā:

pekkhĕvi suraẏārambhu  $  ṇaṭṭahŏ aṇuharamāṇaü
    sīẏa sarevi dasāsu  $  pariṇindaï appāṇaü


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 5:

thovantaru jāva paribbhamaï  $  sahũ kantaĕ ko vi vīru cavaï
"sundari miga-ṇaẏaṇĕ marāla-gaï  $  taṃ pahu-pasāu kiṃ vīsaraï
taṃ pesaṇu taṃ olaggiẏaü  $  taṃ jīviẏa-dāṇu amaggiẏaü
taṃ uccāsaṇu maṇi-veẏaḍiu  $  taṃ matta-gaïnda-khandhĕ caḍiu
taṃ mehalu taṃ kaṇṭhāharaṇu  $  taṃ celiu taṃ jĕ samālahaṇu
taṃ phullu sahattheṃ tamvolu  $  taṃ asaṇu su-parimalu kaccolu
taṃ cīru bhāru cāmīẏarahŏ  $  avara vi pasāẏa laṅkesarahŏ
eẏahũ jasu ekku ṇa āvaḍaï  $  so sattamĕ ṇaraẏaṇṇavĕ paḍaï

ghattā:

tahŏ uvagārahŏ kantĕ  $  ṇikkaü karami mahāhavĕ
    lāvami vaṇṇa-vicitta  $  tharaharanta sara rāhavĕ"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 6:


taṃ ṇisuṇĕvi gaü rāvaṇu tettahĕ  $  mandoari-jaṇeru maü jettahĕ
jāla-gavakkhaĕ thiu ekkantaĕ  $  ṇisuu cavantu so vi sahũ kantaĕ
"dhaṇĕ vihāṇĕ maĩ eu karevaü  $  taṃ vaḍḍu pphara-jūu ramevaü
dāruṇu raṇa-kaḍittu maṇḍevaü  $  jīviu visarisu ṭhaülu ṭhavevaü
cāuraṅgu valu caü-dhura devī  $  jāṇaï khaḍiẏā-jutti laevī
paḍikattaü rahavara tāḍevā  $  haẏa-gaẏa-joha-choha pāḍevā
khagga-laṭṭhi karĕ katti karevī  $  jaẏasiri-līha dīha kaḍḍhevī
suhaḍa-kavandhu lekkhu piṇḍevaü  $  jīvagāhi riu-gahaṇu laevaü

ghattā:

daṇḍāsahiu kiẏantu  $  luhaü līha pisuṇa-ẏaṇahŏ
    para-valu jiṇĕvi asesu  $  appevaü dahavaẏaṇahŏ"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 7:


taṃ ṇisuṇĕvi rāvaṇu tuṭṭha-maṇu  $  sañcalliu māriccahŏ bhavaṇu
pacchaṇṇu pariṭṭhiu pavara-bhuu  $  sahũ kantaĕ so vi cavantu suu
"kallaĕ soṇiẏa-sammajjaṇaĕ  $  païsevaü maĩ raṇa-majjaṇaĕ
raha-gaẏa-vaḍḍhiẏa-gandhāmalaĕ  $  vara-asivara-kaṅkā-thāmalaĕ
ṇaravara-vihuraṅga-bhaṅga-karaṇĕ  $  jasa-uvvaṭṭaṇĕ vahu-mala-haraṇĕ
jaẏalacchi-haridda-vihūsiẏaĕ  $  samaraṅgaṇĕ kuṇḍa-padīsiẏaĕ
paravala-jalohĕ melāviẏaĕ  $  paharaṇa-davaggi-santāviẏaĕ
bhūgoẏara-ruhira-toa-bhariĕ  $  asidhārā-ṇiẏarĕ pavitthariĕ

ghattā:

vaïsĕvi kari-sira-vīḍhĕ  $  ṇhāmi paraĕ ṇīsaṅkaü
    jeṇa ṇa ḍhukkaï kantĕ  $  jammĕvi aẏasa-kalaṅkaü"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 8:


taṃ ṇisuṇevi vaẏaṇu adaẏāvaṇu  $  sua-sāraṇahã gharaĩ gaü rāvaṇu
ekkeṃ vuttu puraü ṇiẏa-bhajjahĕ  $  "kallaĕ caḍami kantĕ raṇa-sejjahĕ
bhuaṇa-ttaẏahŏ majjhĕ vikkhāẏahĕ  $  cāuraṅga-sāhaṇa-caüpāẏahĕ
gaẏavara-gatta-paīhara-gattahĕ  $  anta-lalanta-sumva-sañjuttahĕ
haḍḍa-ruṇḍa-vicchaḍḍatthariẏahĕ  $  kari-kumbhovahāṇa-vitthariẏahĕ
jasa-vaḍāẏa-hatthiṇiẏā-rūḍhahĕ  $  vāraṇa-mattavāraṇālīḍhahĕ"
aṇṇekkeṇa vuttu "suṇu sundari  $  guru-ṇiẏamvĕ viẏaḍa-urĕ kisoari
rahavara-gaẏavara-ṇaravara-valiẏahĕ  $  dhaẏa-toraṇahĕ samara-vāhaliẏahĕ

ghattā:

asi-covāṇa laevi  $  haṇuhaṇukāru karevaü
    kallaĕ suhaḍa-sirehĩ  $  maĩ jhinduĕṇa ramevaü"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 9:


duvvāra-vaïri-viṇivāraṇahũ  $  taṃ vaẏaṇu suṇĕvi sua-sāraṇahũ
sa-kalattahŏ gahiẏa-pasāhaṇahŏ  $  gaü mandiru toẏadavāhaṇahŏ
thiu jāla-gavakkhaĕ vaïsarĕvi  $  ṇaṃ kesari giri-guha païsarĕvi
ṇiẏa-ṇandaṇu galagajjantu suu  $  vaẏaṇubbhaḍu rahasubbhiṇṇa-bhuu
"ṇiẏa līla kantĕ taü dakkhavami  $  haũ kallaĕ raṇa-vasantu ravami
riu-soṇiẏa-ghusiṇeṃ cacciẏaü  $  sajjaṇa-caccari-pariañciẏaü
jasu demi vihajjĕvi suravarahũ  $  jama-varuṇa-kuvera-purandarahũ
rāvaṇa-maṇa-ṇaẏaṇa-suhāvaṇiẏa  $  dāvami daṇu-davaṇā-bhañjaṇiẏa

ghattā:

kari-kumbha-tthala-vīḍhĕ  $  asi vāra-ttī sandhami
   lakkhaṇa-rāma-sarehĩ  $  dhaṇĕ hiṃdolā vandhami"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 10:


taṃ vaẏaṇu suṇĕvi ghaṇavāhaṇahŏ  $  
dujjaẏahŏ aṇiṭṭhiẏa-sāhaṇahŏ
gaü rāvaṇu para-maṇa-uddahaṇu  $  jahĩ jamvumāli païjāruhaṇu
teṇa vi galagajjiu gehiṇihĕ  $  sīheṇa va aggĕ sīhiṇihĕ
"suṇu kantĕ kallĕ kāĩ karami  $  jiha khaẏa-pāusu tiha uttharami
majjanta-matta-maẏagala-ghaṇĕhĩ  $  daḍi-daddura-bherī-varahiṇĕhĩ
vandiṇĕhĩ lavantaĕhĩ vappihĕhĩ  $  paharaṇa-duvvāĕhĩ vahu-vihĕhĩ
rahavara-pavarabbhāḍamvarĕhĩ  $  asivara-vijjulĕhĩ bhaẏaṅkarĕhĩ

ghattā:

chatta-valāẏā-panti  $  dhaṇu-suradhaṇu darisantaü
    varisami sara-dhārehĩ  $  para-valĕ palaü karantaü"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 11:


taṃ ṇisuṇĕvi gaü laṅkesu tahĩ  $  sa-kalattaü indaï-rāu jahĩ
teṇa vi galagajjiu ṇiẏa-bhavaṇĕ  $  ṇāvaï khala-jalahareṇa gaẏaṇĕ
"haũ kallaĕ palaẏa-huāsu dhaṇĕ  $  laggesami rāhava-seṇṇa-vaṇĕ
paharaṇa-sippīra-pahara-paürĕ  $  duddhara-ṇaravara-taruvara-ṇiẏarĕ
bhuvadaṇḍa-caṇḍa-jāloli-dharĕ  $  karaẏala-pallava-ṇaha-kusuma-bharĕ
maṇahara-kāmiṇi-laẏa-vellahalĕ  $  chatta-ddhaẏa-sukka-rukkha-vahalĕ
haẏa-gaẏa-vaṇaẏara-ṇāṇāvihaĕ  $  riu-pāṇa-samuḍḍāviẏa-vihaĕ
uttaṭṭha-turaṅgama-hariṇa-harĕ  $  hari-halahara-vara-pavvaẏa-siharĕ

ghattā:

tahĩ haũ palaẏa-davaggi  $  kallaĕ vaṇĕ laggesami
    para-vala-kāṇaṇu savvu  $  chārahŏ puñju karesami"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 12:


taṃ vaẏaṇu suṇĕvi sañcallu tahĩ  $  bhaḍu kumbhaẏaṇṇu ṇiẏa-bhavaṇĕ jahĩ
teṇa vi pavuttu "he haṃsagaï  $  kallaĕ raṇa-ṇahaẏalĕ bhāṇuvaï
duppekkhu bhaẏaṅkaru duppagaü  $  saĩ hosami joisa-cakku haũ
karikumbha-kumbhu kovaṇḍa-dhaṇu  $  duvvāra-vāra-vāruvvahaṇu
ṇaravara-ṇakkhattu gaïnda-gahu  $  bhaḍa-ruṇḍa-khaṇḍa-rāsī-ṇivahu
abbhiṭṭa-joha-sāmanta-diṇu  $  siridiṭṭha(?)-gaẏāsaṇi-daḍḍha-diṇu
sāhaṇa-uttara-dāhiṇa-aẏaṇu  $  aṇṇaṇṇa-mahāraha-saṅkamaṇu
dahamuha-viḍappa-āruṭṭha-maṇu  $  hari-halahara-canda-sūra-gahaṇu

ghattā:

raha gaẏa haẏa ghaṭṭantu  $  haũ puṇu kahi mi ṇa saṇṭhami
    savvahŏ palaü karantu  $  dhūmakeu jiha uṭṭhami"


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 13:

bhaḍa-vokkaü ṇisuṇĕvi dahavaẏaṇu  $  harisiẏa-bhuu papphulliẏa-ṇaẏaṇu

appaü siṅgārĕvi ṇīsariu  $  lahu ṇiẏa-anteurĕ païsariu
ṇeura-jhaṅkāra-ghora-saraĕ  $  kañcī-kalāva-raṅkholiraĕ
maṇi-kaḍaẏa-maüḍa-cūḍāharaṇĕ  $  siẏa-hāra-phāra-bhāruvvahaṇĕ
kuṇḍala-keūra-vihūsiẏaĕ  $  vibbhama-vilāsa-ahivilasiẏaĕ
sasi-muhĕ miga-ṇaẏaṇĕ haṃsa-gamaṇĕ  $  ṇaṃ bhasalu païṭṭhaü bhisiṇi-vaṇĕ
cumvantu varāṇaṇa-saẏadalaĩ  $  kappūra-dūragaẏa-parimalaĩ
ukkovaṇa-kesara-ṇiẏara-vasu  $  geṇhantaü raẏa-maẏaranda-rasu
pahu emanteurĕ paribhamiu  $  suvihāṇu bhāṇu tā uggamiu

ghattā:

hattha-pahatthahũ jujjhĕ  $  bhaḍa-maḍaehĩ ṇa dhāiu
     ṇāĩ paḍīvaü kālu  $  bhoẏaṇa-kaṅkhaĕ āiu


_______________________________________________________________


START
PAUMACARIU, Kaṇḍa IV, Saṃdhi 62, Kaḍavaka 14:


jehĩ jehĩ raẏaṇihĩ galagajjiu  $  jehĩ jehĩ ṇiẏa-kajju vivajjiu
jehĩ jehĩ laṅkāhiu icchiu  $  jehĩ jehĩ raṇa-bhāru paḍicchiu
tāhã tāhã papphulliẏa-vaẏaṇeṃ  $  pesiẏa ṇiẏa pasāẏa dahavaẏaṇeṃ
kāsu vi kuṇḍala-jualu ṇiuttaü  $  kahŏ vi kaḍaü kaṇṭhaü kaḍīsuttaü
kahŏ vi maüḍu kāsu vi cūḍāmaṇi  $  kahŏ vi māla kāsu vi indāiṇi
kahŏ vi gaïndu turaṅgamu kāsu vi  $  thoḍaü kahŏ vi diṇāra-sahāsu vi
kahŏ vi bhāru tula kahŏ vi suvaṇṇahŏ  $  aṇṇahŏ lakkha koḍi puṇu aṇṇahŏ
kahŏ vi phullu tamvolu sa-hattheṃ  $  kahŏ vi pasāhaṇu sahũ vara-vattheṃ

ghattā:

je paṭṭhaviẏa pasāẏa  $  te ṇaravarĕhĩ pacaṇḍĕhĩ
    ṇāmĕvi sira-kamalāĩ  $  laïẏa sa iṃ bhu a-daṇḍĕhĩ




----------  [63. tisaṭṭhimo saṃdhi]  ----------


ravi-uggamĕ  $  ahiṇava-gahiẏa-pasāhaṇaĩ
saṇṇaddhaĩ  $  rāma-dasāṇaṇa-sāhaṇaĩ


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 1:

so ṇīsariu rāmaṇo samaü sāhaṇeṇaṃ  $  raha-gaẏa-turaẏa-joha-pañcamuha-vāhaṇeṇaṃ

paḍu-paḍaha-saṅkha-bherī-raveṇa  $  kaṃsāla-tāla-daḍi-raüraveṇa
kolāhala-kāhala-ṇīsaṇeṇa  $  paccaviẏa-maündā-bhīsaṇeṇa
ghummukka-karaḍa-ṭivilā-dhareṇa  $  jhallari-ruñjā-ḍamarua-kareṇa
paḍiḍhakka-huḍukkā-vajjireṇa  $  ghummanta-matta-gaẏa-gajjireṇa
taṇḍaviẏa-kaṇṇa-vihuṇiẏa-sireṇa  $  gumugumugumanta-indindireṇa
pakkhariẏa-turaẏa-pavaṇubbhaḍeṇa  $  dhūvaṃta-dhavala-dhua-dhaẏavaḍeṇa
maṇa-gamaṇāmelliẏa-sandaṇeṇa  $  jama-varuṇa-kuvera-vimaddaṇeṇa
vandiṇa-jaẏakārugghosireṇa  $  suravahua-sattha-pariosireṇa

ghattā:

sahũ seṇṇĕṇa  $  sahaï dasāṇaṇu ṇīsariu
      chaṇa-candu va  $  tārā-ṇiẏareṃ pariẏariu


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 2:

saṇṇajjhanti joha saṇṇaddhae dasāse  $  khuhiẏa-mahovahi vva su-samuṭṭhie viṇāse

saṇṇajjhaï sarahasu jamvumāli  $  ḍiṇḍimu ḍāmaru uḍḍamaru māli
saṇṇajjhaï maü mārīci aṇṇu  $  indaï ghaṇavāhaṇu bhāṇukaṇṇu
saṇṇajjhaï jaru ahimāṇa-khambhu  $  pañcamuhu ṇiẏamvu saïmbhu sambhu
saṇṇajjhaï canduddāmu akku  $  dhūmakkhu jaẏāṇaṇu maẏaru ṇakku
paḍivakkhĕ vi saṇṇajjhanti vīra  $  aṅgaṅgaẏa-gavaẏa-gavakkha dhīra
ṇala-ṇīla-virāhiẏa-kumua-kunda  $  jamvava-suseṇa-dahimuha-mahinda
tārāvaï-tāra-taraṅga-rambha  $  somitti-haṇuva ahimāṇa-khambha
akkosa-duriẏa-santāva-pahiẏa  $  ṇandaṇa-bhāmaṇḍala rāma-sahiẏa

ghattā:

saṇṇaddhaĩ  $  ema rāma-rāvaṇa-valaĩ
      ālaggaĩ  $  ṇaṃ khaẏa-kālĕ uvahi-jalaĩ


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 3:

bhiḍiẏaĩ ve vi seṇṇaïṃ jāu jujjhu ghoro  $  kuṇḍala-kaḍaẏa-maüḍa-ṇivaḍanta-kaṇaẏa-doro

haṇahaṇahaṇakāru mahā-raüddu  $  chaṇachaṇachaṇanta-guṇa-sintha-saddu
karakaraẏaranta-kodaṇḍa-paẏaru  $  tharatharaharanta-ṇārāẏa-ṇiẏaru
khaṇakhaṇakhaṇanta-tikkhagga-khaggu  $  hilihilihilanta-haẏa-cañcalaggu
gulugulugulanta-gaẏavara-visālu  $  haṇuhaṇu-bhaṇanta-ṇaravara-vamālu
pupphasa-vasa-ṇiggantanta-mālu  $  dhāvanta-kalevara-sava-karālu
jhalajhalajhalanta-soṇiẏa-pavāhu  $  chijjanta-calaṇa-tuṭṭanta-vāhu
ṇivaḍanta-sīsu ṇaccanta-ruṇḍu  $  oṇalla-turaẏa-dhaẏa-chatta-daṇḍu
tahĩ tehaĕ raṇĕ raṇa-bhara-samatthu  $  rāhava-kiṅkaru vara-cāva-hatthu

ghattā:

sīhaddhaü  $  dhavala-sīha-sandaṇĕ caḍiu
      santāvaṇu  $  sahũ māricceṃ abbhiḍiu


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 4:

veṇṇi vi sīha-sandaṇā ve vi sīha-cindhā  $  veṇṇi vi cāva-karaẏalā ve vi jagĕ pasiddhā

veṇṇi vi jasa-luddha viruddha kuddha  $  veṇṇi vi vaṃsujjala kula-visuddha
veṇṇi vi suravahu-āṇanda-jaṇaṇa  $  veṇṇi vi sattuttama sattu-haṇaṇa
veṇṇi vi raṇa-dhura-dhoriẏa mahanta  $  veṇṇi vi jiṇa-sāsaṇĕ bhattivanta
veṇṇi vi dujjaẏa jaẏa-siri-ṇivāsa  $  veṇṇi vi paṇaī-ẏaṇa-pūriẏāsa
veṇṇi vi ṇisiẏara-ṇaravara-variṭṭha  $  veṇṇi vi rāhava-rāvaṇahã iṭṭha
veṇṇi vi jujjhanti silīmuhehĩ  $  ṇaṃ giri avaropparu sari-muhehĩ
māriccahŏ bhaẏa-bhīsāvaṇeṇa  $  dhaṇu chiṇṇu ṇavara santāvaṇeṇa
teṇa vi tahŏ cira-pesiẏa-sarehĩ  $  saṃsāru va parama-jiṇesarehĩ

ghattā:

vihiṃ mi raṇĕ  $  ṇiẏa-ṇiẏa-cāvaĩ cattāĩ
      sappurisĕhĩ  $  ṇaṃ ṇigguṇaĩ kalattāĩ


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 5:

ghattĕvi dhaṇuvarāĩ laïo gaẏāsaṇīo  $  ṇāĩ kaẏanta-dāḍhao jaga-viṇāsaṇīo

ṇaṃ pisuṇa-maïu dappubbhaḍāu  $  ṇaṃ asaïu para-ṇara-lampaḍāu
ṇaṃ kugaïu bhaẏa-bhīsāvaṇāu  $  ṇaṃ dummahilaü kalahaṇā-maṇāu
ṇaṃ diṭṭhiu kāla-saṇiccharāhã  $  ṇaṃ kuhiṇiu dūsaṃvaccharāhã
ṇaṃ dittiu palaẏa-divāẏarāhã  $  ṇaṃ vīciu khaẏa-raẏaṇāẏarāhã
tiha laüḍiu bhiuḍi-bhaẏaṅkarāhã  $  dāsarahi-dasāṇaṇa-kiṅkarāhã
rehanti karĕhĩ raẏaṇujjalāu  $  ṇaṃ meha-ṇiẏamvĕhĩ vijjulāu
muccantiu saṅghaṭṭanti kemva  $  gaha-ghaṭṭaṇĕ gaha-pantīu jemva
ṇahĕ amara-vimāṇaĩ saṅkiẏāĩ  $  gaẏa-ghāẏa-davaggi-tiḍikkiẏāĩ

ghattā:

māriccĕṇa  $  sa-rahu sa-sārahi sa-dhaü haü
      sañcūrĕvi  $  haḍḍahã poṭṭalu ṇavara kaü


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 6:

pāḍiĕ rāma-kiṅkarĕ rāvaṇa-kiṅkareṇaṃ  $  sīhaṇiẏamvu kokkio pahiẏa-ṇaravareṇaṃ

"maru maru jiha maṇu saïẏahĕ vañchahi  $  tiha rahu vāhi vāhi kiṃ acchahi
jāṇaï-ṇaẏaṇāṇanda-jaṇerā  $  kuddha pāẏa taü rāhava-kerā"
ema bhaṇevi sarāsaṇi pesiẏa  $  asaï va su-puriseṇa parisesiẏa
teṇa vi sarĕhĩ ṇivāriẏa entī  $  ṇaṃ para-tiẏa āliṅgaṇu dentī
puṇu āẏāmĕvi mukka mahā-sila  $  ṇaṃ para-ṇarahŏ pāsĕ gaẏa ku-mahila
sīhaṇiẏamvahŏ lagga ura-thalĕ  $  ṇivaḍiu mucchā-viẏalu rasāẏalĕ
ceẏaṇa lahĕvi paḍīvaü uṭṭhiu  $  ṇahaẏalĕ dhūmakeu ṇaṃ dutthiu
kova-huvāsaṇa-dhagadhagamāṇeṃ  $  pāhaṇu joẏaṇekka-parimāṇeṃ

ghattā:

āmelliu  $  gaü ṇiẏa-veāūriẏaü
      teṃ ghāĕṇa  $  pahiu sa-rahavaru cūriẏaü


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 7:

pāḍiĕ pahiẏa-ṇaravare daṇu-vimaddaṇeṇaṃ  $  jaru dahavaẏaṇa-kiṅkaro variu ṇandaṇeṇaṃ

abbhiṭṭu jujjhu jara-ṇandaṇāhã  $  avaropparu vāhiẏa-sandaṇāhã
surasundari-ṇaẏaṇāṇandaṇāhã  $  viḍa-bhaḍa-thaḍa-kiẏa-kaḍamaddaṇāhã
sāmiẏa-pasāẏa-saẏa-riṇa-maṇāhã  $  vandiẏa-jaṇa-aṇivāriẏa-dhaṇāhã
kāmiṇi-ghaṇa-thaṇa-paricaḍḍaṇāhã  $  jaẏalacchi-vahua-avaruṇḍaṇāhã
paḍivakkha-maḍapphara-bhañjaṇāhã  $  jaẏavantahã aẏasa-visajjaṇāhã
ṇiẏa-saẏaṇa-maṇoraha-pūraṇāhã  $  uggāmiẏa-konta-ppaharaṇāhã
vijjāhara-karaṇĕhĩ vāvarevi  $  ruhirāruṇu dāruṇu raṇu karevi
cala-caḍula-pavāhiẏa-sandaṇeṇa  $  jaru kaha vi kileseṃ ṇandaṇeṇa

ghattā:

ṇīsesahũ  $  surahũ ṇiẏantahũ gaẏaṇa-ẏalĕ
      viṇivāiu  $  kontĕhĩ bhindĕvi vaccha-ẏalĕ


_______________________________________________________________

START
PAUMACARIU, Kaṇḍa IV, Saṃdhi 63, Kaḍavaka 8:

paḍie jara-ṇarāhive bhīma-paharaṇāhũ  $  raṇu ālaggu ghoru akkosa-sāraṇāhũ

te rāmaṇa-rāma-bhicca bhiḍiẏa  $  ṇaṃ matta mahāgaẏa ovaḍiẏa
ṇaṃ sīha paropparu jaṇiẏa-kali  $  ṇaṃ bharaha-ṇarāhiva-vāhuvali
ṇaṃ āsaggīva-tiviṭṭha ṇara  $  ṇaṃ viḍasuggīva-rāma pavara
ṇaṃ inda-paḍinda visuddha-maṇa  $  ṇaṃ te vi paḍīvā ve vi jaṇa
akkoseṃ roseṃ mukku saru  $  ṇaṃ jiṇavareṇa bhava-gahaṇa-ḍaru
maüḍaggĕ laggu tahŏ sāraṇahŏ  $  ṇaṃ kumbhĕ varaṅkusu vāraṇahŏ
teṇa vi paḍivakkha-khaẏaṅkarĕṇa  $  raẏaṇāsava-ṇandaṇa-kiṅkarĕṇa
duvvāra-vaïri-osāraṇĕṇa  $  dhaṇu āẏāmeppiṇu sāraṇĕṇa

ghattā:

akkosahŏ  $  parivaddhiẏa-kalaẏala-muhalu
      saẏavattu va  $  khuḍiu khuruppeṃ sira-kamalu


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 9:

jaṃ akkosu pāḍio jaẏa-sirī-ṇivāso  $  rahu durieṇa vāhio suva-ṇarāhivāso

te bhiḍiẏa paropparu āhaẏaṇĕ  $  dugghoṭṭa-thaṭṭa-ṇilloṭṭa-ghaṇĕ
ṇara-ruṇḍa-haḍḍa-vicchaḍḍa-pahĕ  $  sandāṇiẏa-bhagga-taḍatti-rahĕ
haẏa-haẏa-bhaẏa-taṭṭha-ṇaṭṭha-gamaṇĕ  $  daṇu-vinda-vandi-vahu-viddavaṇĕ
paḍu-paḍaha-bheri-gambhīra-sarĕ  $  tikkhagga-khagga-uggiṇṇa-karĕ
dhaṇuhara-ṭaṅkāra-phāra-vahirĕ  $  suravara-sundari-maṅgala-gahirĕ
tahĩ tehaĕ āhavĕ utthariẏa  $  duppeccha acchi-macchara-bhariẏa
rahu rahahŏ devi durieṇa suu  $  savvaṅgiu asi-paharehĩ luu
teṇa vi khaggeṃ calaṇehĩ haü  $  ṇaṃ sandhi-visaĕ paẏa-cheu kiu

ghattā:

duriẏāhivu  $  ṇiẏa-rahavarĕ oṇalliẏaü
      duvvāĕṇa  $  taru jiha bhajjĕvi ghalliẏaü


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 10:

duriẏāhivĕ paloṭṭie ve vi sāṇurāẏa  $  rāvaṇa-rāma-bhicca uddāma-vaggha-rāẏa

ve vi viruddha kuddha vaddhāusa  $  veṇṇi vi uttharanti jiha pāusa
āmellanti paropparu atthaĩ  $  duddhara-daṇu-ṇiddalaṇa-samatthaĩ
ku-kalattā iva caḍula-sahāvaĩ  $  kāmiṇi-ṇaha iva cīraṇa-bhāvaĩ
dujjaṇa-muha iva vindhaṇa-sīlaĩ  $  visa-hala iva mucchāvaṇa-līlaĩ
chāiu ṇaha-ẏalu paharaṇa-jāleṃ  $  ṇaṃ avuhattaṇu moha-tamāleṃ
āẏāmĕvi bhuva-phaliha-païggheṃ  $  saru aggeu visajjiu viggheṃ
vāruṇu uddāmeṃ āmelliu  $  vāẏavu vigghaẏareṇa paghalliu
puṇu uddāmeṃ mukku mahīharu  $  vāṇara-vukkarantu saẏa-kandaru

ghattā:

taṃ vigghĕṇa  $  vigghu kareppiṇu samara-muhĕ
     musumūrĕvi  $  jīviu chuddhu kaẏanta-muhĕ


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 11:

jaṃ dāriẏa mahāhavĕ vāvaranta sigghe  $  haẏa-santāva-pahiẏa-akkosa-duriẏa-vigghe

taṃ evaḍḍu dukkhu pekkheppiṇu  $  ravi atthamiu ṇāĩ asaheppiṇu
ahavaï ṇaha-pāẏavahŏ visālahŏ  $  saẏala-diẏantara-dīhara-ḍālahŏ
uvadisa-raṅkholira-uvasāhahŏ  $  sañjhā-pallava-ṇiẏara-saṇāhahŏ
vahuvava (?)-abbha-patta-sacchāẏahŏ  $  gaha-ṇakkhatta-kusuma-saṅghāẏahŏ
pasariẏa-andhaẏāra-bhamara-ulahŏ  $  tahŏ āẏāsa-dumahŏ vara-viulahŏ
ṇisi-ṇāriĕ khuḍḍĕvi jasa-luddhaĕ  $  ravi-phalu giliu ṇāĩ ṇiẏasaddhaĕ
vahala-tamāleṃ jagu andhāriu  $  vihi mi valahã ṇaṃ jujjhu ṇivāriu
ve vi valaĩ vaṇa-ṇisuḍhiẏa-gattaĩ  $  ṇiẏa-ṇiẏa-āvāsahŏ pariẏattaĩ

ghattā:

rāvaṇa-gharĕ  $  jaẏa-tūraĩ apphāliẏaĩ
      rāhava-valĕ  $  muhaĩ ṇāĩ masi-maïliẏaĩ


_______________________________________________________________


START
PAUMACARIU, Kaṇḍa IV, Saṃdhi 63, Kaḍavaka 12:

pabhaṇiu ko vi vīru "kiṃ dummaṇo 'si deva  $  ṇisiẏara-hariṇa-jūhĕ païsarami sīhu jema"

ko vi mahāvalu para-valu ṇindaï  $  ko vi bhaṇaï "mahu kallaĕ indaï"
ko vi bhaṇaï "mahu toẏadavāhaṇu"  $  ko vi bhaṇaï "sa-sūu mahu sāraṇu"
ko vi bhaṇaï "ṇaü paĩ jaẏakārami  $  jāma ṇa kumbhaẏaṇṇu raṇĕ mārami"
ko vi bhaṇaï "haũ maẏa-māriccahũ  $  bhiḍami rāhu jiha candāiccahũ"
ko vi bhaṇaï "mahu maraï mahoaru  $  chuhami kaẏanta-vaẏaṇĕ vajjoaru"
ko vi bhaṇaï "karami taü pesaṇu  $  pesami jamvumāli jama-sāsaṇu"
ko vi bhaṇaï "haẏa-gaẏa-raha-vāhaṇu  $  mahu āvaggaü rāvaṇa-sāhaṇu"
tāmva vihāṇu bhāṇu ṇahĕ uggaü  $  raẏaṇihĕ taṇaü gabbhu ṇaṃ ṇiggaü

ghattā:

āhiṇḍĕvi  $  jagu saẏarāẏaru siggha-gaï
      sampāiu  $  ṇāĩ sa iṃ bhu va ṇāhivaï


----------  [64. caüsaṭṭhimo saṃdhi]  ----------


daṇu-dāraṇa-paharaṇa-hatthaĩ  $  jaẏasiri-gahaṇa-samatthaĩ
raṇa-rasa-romañca-visaṭṭaĩ  $  valaĩ ve vi abbhiṭṭaĩ


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 1:


abbhiṭṭaĩ ve vi sa-vāhaṇāĩ  $  vāẏaraṇa-paẏāĩ va sāhaṇāĩ
jiha tāĩ temva hala-saṅgahāĩ  $  jiha tāĩ tema kiẏa-viggahāĩ
jiha tāĩ tema sandhiẏa-sarāĩ  $  jiha tāĩ tema paccaẏa-karāĩ
jiha tāĩ tema uvasaggirāĩ  $  jiha tāĩ temva jasa-maggirāĩ
jiha tāĩ tema para-loppirāĩ  $  vahu-ekka-du-vaẏaṇa-pajampirāĩ
jiha tāĩ temva atthujjalāĩ  $  pariẏāṇiẏa-saẏala-valāvalāĩ
jiha tāĩ temva ṇāsāẏarāĩ  $  jiha tāĩ tema vahu-bhāsirāĩ
aṇṇaṇṇa-sadda-viṇṇāsirāĩ  $  

ghattā:

jiha tāĩ tema āẏariẏaĩ  $  vāi-ṇivāẏahũ cariẏaĩ
    dīhara-samāsa-ahiẏaraṇaĩ  $  valaĩ ṇāĩ vāẏaraṇaĩ


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 2:


tahĩ tehaĕ raṇĕ raẏaṇīẏarāsu  $  saddūlu valiu vajjoarāsu
te bhiḍiẏa caṇḍa-kovaṇḍa-hattha  $  sura-samara-pavara-dhura-dhara-samattha
paü aggaĕ denti ṇa osaranti  $  paharanti ṇa paharaṇu vīsaranti
darisanti maḍappharu ṇeẏa puṭṭhi  $  jīviu siḍhilanti ṇa cāva-muṭṭhi
mellanti vāṇa ṇa muanti dhīru  $  parihaü rakkhanti ṇa ṇiẏa-sarīru
laggaï ṇārāu ṇa kulĕ kalaṅku  $  saru vaṅkaï vaẏaṇu ṇa hoi vaṅku
guṇu chijjaï sīsu ṇa duṇṇivāru  $  dhaü paḍaï ṇa hiẏaü ṇa purisaẏāru
ovuṇṇa-turaṅgama-dhura-visaṭṭu  $  rahu bhajjaï bhajjaï ṇaü maraṭṭu

ghattā:

paḍivakkha-pakkha-paḍikūlahũ  $  vajjoara-saddūlahũ
    vihĩ ko garuāraü kijjaï  $  ekku vi jiṇaï ṇa jijjaï


_______________________________________________________________

START
PAUMACARIU, Kaṇḍa IV, Saṃdhi 64, Kaḍavaka 3:


ettahĕ vi bhiuḍi-bhaṅgura-vaẏaṇa  $  te vāhuvalinda-sīhadamaṇa
abbhiṭṭa ve vi vaddhāmarisa  $  girimalaẏa-suvelasela-sarisa
haridamaṇeṃ "paharu paharu" bhaṇĕvi  $  sirĕ moggara-ghāeṃ āhaṇĕvi
mahi-maṇḍalĕ pāḍiu vāhuvali  $  toseṇa va parivaḍḍhanta-kali
puṇu ceẏaṇa lahĕvi bhaẏaṅkarĕṇa  $  āruṭṭheṃ rāhava-kiṅkarĕṇa
paḍivāraü āhaü moggarĕṇa  $  vacchatthalĕ ṇaṃ indīvarĕṇa
tahĩ tehaĕ kālĕ samāvaḍiẏa  $  bhaḍa vijaẏa-saẏambhu ve vi bhiḍiẏa
raṇĕ parisakkanti bhamanti kiha  $  cala cañcala vijjula-puñja jiha

ghattā:

āẏāmĕvi rāvaṇa-bhiccĕṇa  $  ṇiẏa-kula-ṇaha-āiccĕṇa
    jaṭṭhiẏaĕ vijaü viṇibhiṇṇaũ  $  paḍiu ṇāĩ dumu chiṇṇaü


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 4:


raṇĕ vijaü saẏambhu vi ṇihaü jaṃ jĕ  $  khaviẏāri-vīra-saṅkoha taṃ jĕ
abbhiṭṭa paropparu pulaïaṅga  $  ṇaṃ khara-ṇārāẏaṇa raṇĕ abhaṅga
ṇaṃ rāvaṇinda vipphuriẏa-tuṇḍa  $  ṇaṃ gandhahatthi uddaṇḍa-suṇḍa
etthantarĕ suravarahu mi asakku  $  saṅkoheṃ melliu paḍhamu cakku
gaẏaṇaṅgaṇĕ taṃ pajalantu jāi  $  atthaïrihĕ diṇaẏara-vimvu ṇāĩ
khaviẏāri-ṇivahŏ vacchaẏalĕ laggu  $  jiha ṇaliṇi-pattu tiha tahĩ ji bhaggu
teṇa vi paḍivakkhahŏ cakku mukku  $  saṅkohahŏ ṇaṃ jamakaraṇu ḍhukku
siru khuḍiu marāleṃ jema kamalu  $  ṇaṃ indindiru ruṇṭanta-muhalu

ghattā:

siru gaẏaü kavandhu jĕ bhaṇḍaï  $  muhu bhaḍa-vokka ṇa chaṇḍaï
    ṇiẏa-sāmihĕ pesaṇu saraï (?)  $  viuṇaü ṇaṃ bhaḍu paharaï


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 5:


vala-kiṅkaru jaṃ saṅkohu haü  $  dhāviu vitāvi taṃ raṇĕ ajaü
"kahĩ gacchahi acchami jāma haũ  $  rahu vāhĕ vāhĕ savaḍammuhaü
saṅkohu jema ghāiu chaleṇa  $  tiha paharu paharu ṇiẏa-bhuva-valeṇa"
taṃ vaẏaṇu suṇĕvi kira ovaḍaï  $  vihi-rāu tāmva tahŏ abbhiḍaï
te vihi-vitāvi āruṭṭha-maṇā  $  utthariẏa sa-macchara ve vi jaṇā
ṇaṃ palaẏa-kālĕ palaẏamvuharā  $  jiha te tiha sara-dhārā-vaẏarā
jiha te tiha paricakkaliẏa-dhaṇu  $  jiha te tiha vijjujjaliẏa-taṇu
jiha te tiha bhīma-ṇiṇāẏa-karā  $  jiha te tiha sūra-cchāẏa-harā

ghattā:

vihi-rāeṃ amarisa-kuddhĕṇa  $  ahiṇava-jaẏasiri-luddhĕṇa
     pāḍiu vitāvi ṇārāĕṇa  $  giri jiha vajja-ṇihāĕṇa


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 6:


jaṃ haü vitāvi taṃ ṇa kiu kheu  $  kovaggi-palittu visālateu
vihi-rāẏahŏ bhiḍaï ṇa bhiḍaï jāma  $  hakkāriu sambhu-ṇiveṇa tāmva
te ve vi paropparu abbhiḍanti  $  ṇaṃ giri sa-parakkama ovaḍanti
etthantarĕ sambhũ ṇa kiu kheu  $  urĕ sattiĕ bhiṇṇu visālateu
oṇalliu mahiẏalĕ vigaẏa-pāṇu  $  ṇiẏa-sāhaṇu pekkhĕvi loṭṭamāṇu
suggīu padhāiu vipphurantu  $  "laï valahŏ valahŏ" samu uttharantu
ṇaṃ ṇisiẏara-seṇṇahŏ maïẏavaṭṭu  $  ṇaṃ kesari miga-jūhahŏ visaṭṭu
ṇaṃ tihuẏaṇa-cakkahŏ kāla-daṇḍu  $  ṇaṃ jalahara-vindahŏ palaẏa-caṇḍu

ghattā:

vijjāhara-vaṃsa-paīvahŏ  $  bhiḍamāṇahŏ suggīvahŏ
    thiu antarĕ vāhiẏa-sandaṇu  $  tāma pahañjaṇa-ṇandaṇu


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 7:


haṇuvanteṃ vuccaï "māma māma  $  tuhũ acchahi jahĩ somitti-rāma
haũ ekku pahuccami ṇisiẏarāhũ  $  jiha garuḍu asesahũ visaharāhũ
jiha dhūmakeu jagĕ ṇaravarāhũ  $  palaẏāṇalu jiha jara-taruvarāhũ
jiha palaẏa-pahañjaṇu jalaharāhũ  $  sura-kulisa-daṇḍu jiha girivarāhũ
valu ṇaṃ vaṇu bhañjami rasamasantu  $  vaṃsujjala-mūla-tarukkhaṇantu
raẏaṇīẏara-taruvara ṇiddalantu  $  bhuva-daṇḍa-caṇḍa-ḍālāhaṇantu
sulaliẏa-karaẏala-pallava lulantu  $  ṇakkhāvali-kusuma samucchalantu
dhaẏa-chattaĩ pattaĩ vikkhirantu  $  ṇaravara-sira-phala-sahasaĩ khuḍantu

ghattā:

galagajjĕvi añjaṇa-ṇandaṇu  $  sa-kavaü sa-gaü sa-sandaṇu
    para-valĕ païsaraï mahavvalu  $  viñjhĕ jema dāvāṇalu


_______________________________________________________________

START
PAUMACARIU, Kaṇḍa IV, Saṃdhi 64, Kaḍavaka 8:


paḍhama-bhiḍanteṃ teṇa vāiṇā  $  vāsueva-vala-pakkhavāiṇā
haẏavareṇa ṇavarāhao hao  $  gaẏavareṇa jo āgao gao
rahavareṇa khaẏa-sūraho raho  $  dhaẏavaḍeṇa jasa-luddhao dhao
ṇaravareṇa vaẏaṇubbhaḍo bhaḍo  $  para-sireṇa para-saṃsiraṃ siraṃ
karaẏaleṇa su-bhaẏaṅkaro karo  $  bhaḍa-kameṇa sa-parakkamo kamo
dāruṇaṃ kaẏaṃ eva sañjuẏaṃ  $  haḍḍa-ruṇḍa-vicchaḍḍa-sañjuẏaṃ
suhaḍa-suhaḍa-sandāṇavantaẏaṃ  $  ghora-māri-sandāṇavantaẏaṃ
jattha tattha atthamiẏa-sūraẏaṃ  $  ṇisi-ṇahaṃ va atthamiẏa-sūraẏaṃ
chiṇṇa-vāhu-ṇibbhiṇṇa-vacchaẏaṃ  $  kāṇaṇaṃ va oṇalla-vacchaẏaṃ
ṇirasi pāṇi ṇīvikkamaṃ thiẏaṃ  $  khīra-jalahi-salilaṃ va manthiẏaṃ

ghattā:

jaṃ haṇuvahŏ valu ālaggaü  $  līlaĕ jimva timva bhaggaü
     savaḍammuhu vajjiẏa-saṅkaü  $  ekku māli para thakkaü


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 9:


thakkanteṃ kokkiu pavaṇa-puttu  $  "kiṃ kāẏarehĩ sahũ bhiḍĕvi juttu
valu valu sāmīraṇi dehi jujjhu  $  maĩ muĕvi mallu ko aṇṇu tujjhu
tuhũ rāmahŏ haũ rāmaṇahŏ dāsu  $  jiha tuhũ tiha haü mi mahi-ppagāsu
chuḍu ekku ma maïlaü ṇiẏaẏa-vaṃsu  $  jasu ruccaï jaẏa-siri hou tāsu"
taṃ ṇisuṇĕvi uvavaṇa-maddaṇeṇa  $  docchiu pavaṇañjaẏa-ṇandaṇeṇa
"tuhũ kavaṇu gahaṇu maĩ dujjaeṇa  $  haṇuvanta-kaẏanteṃ kuddhaeṇa
kiṃ ṇa suaü khaü vajjāuhāsu  $  ujjāṇa-bhaṅgu kiṅkara-viṇāsu
akkhahŏ kaẏantu paṭṭaṇahŏ keu  $  haũ so jjĕ paḍīvaü añjaṇeu

ghattā:

rahu vāhi vāhi savaḍammuhu  $  paharu paharu laï āuhu
    haũ paĩ ghāeṇa ji mārami  $  pahilaü teṇa ṇa paharami"


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 10:


taṃ ṇisuṇĕvi māliṃ ṇa kiu kheu  $  sara-jāleṃ chāiu añjaṇeu
ṇaṃ suaṇu aṇeĕhĩ dujjaṇehĩ  $  ṇaṃ pāusĕ diṇaẏaru ṇava-ghaṇehĩ
haṇuveṇa vi sara aṭṭha-uṇa mukka  $  pasaranta haṇanta diẏanta ḍhukka
āẏāsĕ ṇa manti ṇa dharaṇi-vīḍhĕ  $  ṇa dhaẏaggĕ ṇa rahavarĕ haẏa-pagīḍhĕ
aggalĕ pacchalĕ a-parippamāṇa  $  jaü jaü jĕ diṭṭhi taü taü ji vāṇa
osariu māli ṇivisantareṇa  $  rahu diṇṇu tāmva vajjoareṇa
hakkāriu ahimuhu pavaṇa-jāu  $  "kahĩ jāhi pāva khaẏa-kālu āu
ettaḍeṇa ji tujjhu maraṭṭu jāu  $  jaṃ bhaggu bhiḍanteṃ māli-rāu

ghattā:

haũ vajjoẏaru bhaḍa-maddaṇu  $  tuhũ pavaṇañjaẏa-ṇandaṇu
    abbhiḍahũ ve vi bhaẏa-bhāsura  $  raṇu pekkhantu surāsura"


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 11:


te viṇṇi vi galagajjanta emva  $  mukkaṅkusa matta-gaïnda jemva
abbhiṭṭa mahāhavĕ atula-malla  $  paḍivakkha-pakkha-ṇikkhanta-salla
ahimāṇa-aṇubbhaḍa suddha-vaṃsa  $  saṅgāma-saĕhĩ laddha-ppasaṃsa
to ṇavara samīraṇa-ṇandaṇeṇa  $  khara-sūra-samappaha-sandaṇeṇa
vihĩ sarĕhĩ sarāsaṇu chiṇṇu tāsu  $  ṇaṃ hiẏaü khuḍiu vajjoẏarāsu
kira avaru cāu karĕ caḍaï jāmva  $  saẏa-khaṇḍa-khaṇḍu rahu kiẏaü tāmva
jāmaṇṇa-mahārahĕ caḍaï vīru  $  dhaṇuharu vi tāvã kiu haẏa-sarīru
taïẏaü kovaṇḍu ṇa lei jāma  $  vīo vi mahārahu chiṇṇu tāma

ghattā:

to ṇisiẏaru jujjha-piẏāraü  $  vi-rahu kiẏaü ve-vāraü
    puṇu pacchalĕ vāṇĕhĩ salliu  $  mahiharu jiha oṇalliu


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 12:


jaṃ haü vajjoaru bhaggu māli  $  taṃ sa-rahasu dhāiu jamvumāli
mandoari-ṇandaṇu daṇu-viṇāsu  $  saü sīhahũ rahĕ sañjuttu tāsu
te viẏaḍa-dāḍha orāli-vaẏaṇa  $  uddhusiẏa-kesa ṇiḍḍariẏa-ṇaẏaṇa
kandhara-valagga-laṅgūla-daṇḍa  $  ṇaha-ṇiẏara-bhaẏaṅkara calaṇa-caṇḍa
āĕhĩ kari-kumbha-viẏāraṇehĩ  $  jasu ujjhaï rahu pañcāṇaṇehĩ
so jamvumāli maru-ṇandaṇāsu  $  givvāṇaravaṇa-vaṇa-maddaṇāsu
ālaggu su-karaẏalĕ karĕvi cāu  $  su-kalattu jeṃva jaṃ su-ppaṇāu
taṃ āẏāmĕvi vahu-macchareṇa  $  ṇārāu visajjiu ṇisiẏareṇa

ghattā:

jaṇa-ṇaẏaṇāṇanda-jaṇeraü  $  dhaü haṇuvantahŏ keraü
    vindheppiṇu mahiẏalĕ pāḍiu  $  ṇaha-siri-hāru va toḍiu


_______________________________________________________________

START
PAUMACARIU, Kaṇḍa IV, Saṃdhi 64, Kaḍavaka 13:


jaṃ chiṇṇu mahaddhaü duddhareṇa  $  taṃ pavaṇa-sueṇa dhaṇuddhareṇa
do dīhara vara-ṇārāẏa mukka  $  riu-rahavara-vīḍhāsaṇṇa ḍhukka
ekkeṇa kavaü ekkeṇa cāu  $  viddhaṃsiu ṇāĩ jiṇeṇa pāu
saṇṇāhu aṇṇu parihĕvi bhaḍeṇa  $  dhaṇuharu vi levi vihaḍapphaḍeṇa
haṇuvantu viddhu dīhara-sarehĩ  $  ṇaṃ komala-dala-indīvarehĩ
haṇuveṇa vi melliu addhaẏandu  $  aï-dīharu ṇāĩ samāsa-daṇḍu
ujjottiẏa teṇa samattha sīha  $  mattebha-kumbha-muttāhalīha
jagaḍanta pahiṇḍiẏa valu asesu  $  ohāiẏa-haẏa-gaẏa-ṇaravaresu

ghattā:

uddhuẏa-laṅgūla-paīhĕhĩ  $  valu khajjantaü sīhĕhĩ
    ṇāsaï bhaẏa-vevira-gattaü  $  avaropparu loṭṭantaü


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 14:


valu saẏalu vi kiu bhaẏa-vihalu jāmva  $  haṇuvantu dasāṇaṇĕ bhiḍiu tāma
pañcāṇaṇa-sandaṇu pamaẏa-cindhu  $  thiu uḍḍĕvi raṇa-bhara-dhurahĕ khandhu
so jujjhamāṇu jaṃ diṭṭhu teṇa  $  saṇṇāhu laïu laṅkāhiveṇa
raṇa-rahasucchaliẏahŏ urĕ ṇa māi  $  suhi-saṅgamĕ garua-saṇehu ṇāĩ
puṇu dukkhu dukkhu āiddhu aṅgĕ  $  sīsakku kareppiṇu uttamaṅgĕ
āẏāmiu dhaṇuharu laïu vāṇu  $  pāraddhu samaru haṇuveṃ samāṇu
tahĩ tehaĕ kālĕ dhaṇuddhareṇa  $  rahu antarĕ diṇṇu mahoareṇa
hakkāriu mārui "thāhi thāhi  $  savaḍammuhu rahavaru vāhi vāhi"

ghattā:

taṃ suṇĕvi mahoaru jettahĕ  $  rahavaru vāhiu tettahĕ
    utthariẏa ve vi samaraṅgaṇĕ  $  ṇaṃ khaẏa-meha ṇahaṅgaṇĕ


_______________________________________________________________


START
PAUMACARIU, Kaṇḍa IV, Saṃdhi 64, Kaḍavaka 15:


haṇuvantĕ mahoaru bhiḍiu jāma  $  so jamvumāli sampattu tāmva
sañjottĕvi rahavarĕ saẏala sīha  $  uddaṇḍa caṇḍa laṅgūla-dīha
sahũ teṇa parāiu mallavantu  $  dhundhuru dhūmakkhu kaẏantadantu
hālāhalu vijjulu vijjujīhu  $  bhiṇṇañjaṇu pahu bhua-phaliha-dīhu
jamahaṇṭu jamāṇaṇu kāladaṇḍu  $  vihi ḍiṇḍimu ḍamvaru ḍamaru caṇḍu
kusumāuhu akku maẏaṅku sakku  $  khaviẏāri sambhu kari maẏaraṇakku
suu sāraṇu maü māricci-rāu  $  vībhacchu mahoaru bhīmakāu
āĕhĩ laṅkāhiva-kiṅkarehĩ  $  veḍhiu haṇuvantu bhaẏaṅkarehĩ

ghattā:

jeṃ savvĕhĩ laïu akhattĕṇa  $  haṇuveṃ harisiẏa-gattĕṇa
    āẏāmiẏa samarĕ pacaṇḍĕhĩ  $  vaïri sa ĩ bhu va-daṇḍĕhĩ


----------  [65. paṃcasaṭṭhimo saṃdhi]  ----------


haṇuvantu raṇĕ  $  pariveḍhijjaï  $  ṇisiẏarĕhĩ
ṇaṃ gaẏaṇaẏalĕ  $  vāla-divāẏaru  $  jalaharĕhĩ


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 1:


para-valu aṇantu haṇuvantu ekku  $  gaẏa-jūhahŏ ṇāĩ maïndu thakku
ārokkaï kokkaï samuhu thāi  $  jahĩ jahĩ jĕ thaṭṭu tahĩ tahĩ jĕ dhāi
gaẏa-ghaḍa bhaḍa-thaḍa bhañjantu jāi  $  vaṃsatthalĕ laggu davaggi ṇāĩ
ekku  rahu mahāhavĕ rasa-visaṭṭu  $  paribhamaï ṇāĩ valĕ maïẏavaṭṭu
so ṇa vi bhaḍu jāsu ṇa maliu māṇu  $  so ṇa vi dhaü jāsu ṇa laggu vāṇu
so ṇa vi pahu jāsu ṇa kavaü chiṇṇu  $  so ṇa vi gaü jāsu ṇa kumbhu bhiṇṇu
so ṇa vi turaṅgu jasu guḍu ṇa tuṭṭu  $  so ṇa vi rahu jasu ṇa rahaṅgu phuṭṭu
so ṇa vi bhaḍu jāsu ṇa chiṇṇu gattu  $  taṃ ṇa vi vimāṇu jaṃ saru ṇa pattu

ghattā:

jagaḍantu valu  $  mārui hiṇḍaï jahĩ jĕ jahĩ
    saṅgāma-mahi  $  ruṇḍa-ṇirantara tahĩ jĕ tahĩ


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 2:

jaṃ jiṇĕvi ṇa sakkiu vara-bhaḍehĩ  $  veḍhāviu mārui gaẏa-ghaḍehĩ
giri-sihara-gahira-kumbhatthalehĩ  $  aṇavaraẏa-galiẏa-gaṇḍatthalehĩ
chappaẏa-jhaṅkāra-maṇoharehĩ  $  ghaṇṭā-ṭaṅkāra-bhaẏaṅkarehĩ
taṇḍaviẏa-kaṇṇa-uddhua-karehĩ  $  mukkaṅkusehĩ maẏa-ṇibbharehĩ
jaṃ veḍhiu raṇa-muhĕ pavaṇa-jāu  $  taṃ dhāiu kaïdhaẏa-bhaḍa-ṇihāu
jahĩ jamvaü ṇīlu suseṇu haṃsu  $  gaü gavaü gavakkhu visuddha-vaṃsu
santāsu virāhiu sūrajotti  $  pīiṅkaru kiṅkaru lacchibhutti
candappahu candamarīci rambhu  $  saddūlu viulu kulapavaṇathambhu

ghattā:

āĕhĩ bhaḍĕhĩ  $  mārui uvveḍḍhāviẏaü
    ṇaṃ ṇiẏa-guṇĕhĩ  $  jīu va bhava mellāviẏaü


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 3:


raṇa-rasiĕhĩ vehāviddhaehĩ  $  pelliu paḍivakkhu kaïddhaehĩ
ṇāsaï vihaḍapphaḍu galiẏa-khaggu  $  cūrantu paropparu calaṇa-maggu
bhajjantaü pekkhĕvi ṇiẏaẏa-seṇṇu  $  rāvaṇu jaẏakārĕvi kumbhaẏaṇṇu
dhāiu bhaẏa-bhīsaṇu bhīma-kāu  $  ṇaṃ rāma-valahŏ khaẏa-kālu āu
parisakkaï raṇa-bhūmihĕ ṇa māi  $  giri mandaru thāṇahŏ caliu ṇāĩ
jaü jaü jĕ sa-maccharu dei diṭṭhi  $  taü taü jĕ paḍaï ṇaṃ palaẏa-viṭṭhi"
kŏ vi vāeṃ kŏ vi bhiuḍiĕ paṇaṭṭhu  $  kŏ vi ṭhiu avaṭhambhĕvi dharaṇi-vaṭṭhu
kŏ vi kaha vi kaḍacchaĕ ṇiru ṇilukku  $  kŏ vi dūrahŏ jjĕ pāṇĕhĩ vimukku

ghattā:

suggīva-valĕ  $  garuaü huaü halapphalaü
    ṇaṃ aggaharĕ  $  hatthi païṭṭhaü rāulaü


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 4:


uvveḍhāviu haṇuvantu jehĩ  $  ṇaü sakkiu vaẏaṇu vi ṇiĕvi tehĩ
paricintiu "laï āiu viṇāsu  $  kiẏa(?) valu jĕ karesaï ekku gāsu"
tahĩ avasarĕ dhāiu amiẏavindu  $  dahimuhu māhindu mahindu indu
raïvaddhaṇu ṇandaṇu kumuu kundu  $  maïkantu mahovahi maïsamuddu
kolāhalu taralu taraṅgu tāru  $  suggīu aṅgu aṅgaẏakumāru
sammeu seu sasimaṇḍalo vi  $  candāhu kandu bhāmaṇḍalo vi
pihumaï vasantu velandharo vi  $  velacchu suvelu jaẏandharo vi
āẏāmĕvi vaïrihi taṇaü seṇṇu  $  samakaṇḍiu savvĕhĩ kumbhaẏaṇṇu

ghattā:

ekkallaĕṇa  $  to vi calanteṃ sammuhĕṇa
    valu tāsiẏaü  $  gaẏa-jūhu va pañcāṇaṇĕṇa


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 5:


jaṃ khattu muevi kaïddhaehĩ  $  samakaṇḍiu vehāviddhaehĩ
tahĩ kaïkasi-ṇaẏaṇāṇandaṇeṇa  $  rūsĕvi raẏaṇāsava-ṇandaṇeṇa
dāruṇu thambhaṇa-mohaṇa-samatthu  $  pammukku daṃsaṇāvaraṇa-atthu
sovāviu sāhaṇu saẏalu teṇa  $  ṇaṃ jagu atthanteṃ diṇaẏareṇa
ko vi ghummaï ko vi sarīru valaï  $  kāsu vi kivāṇu karaẏalahŏ galaï
ghuruhuraï ko vi ṇiddaĕ bhuttu  $  ko vi gabbhantarĕ ṇaru ṇāĩ suttu
etthantarĕ kikkindhāhiveṇa  $  paḍivohaṇatthu pammukku teṇa
ummohiu uṭṭhiu valu turantu  $  "kahĩ kumbhaẏaṇṇu valu valu" bhaṇantu

ghattā:

savaḍammuhaü  $  puṇu vi paḍīvaü dhāviẏaü
    ṇaṃ uvahi-jalu  $  mahi rellantu parāiẏaü


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 6:


para-valu ṇievi raṇĕ uttharantu  $  laṅkāhiveṇa tharatharaharantu
karĕ kaḍḍhiu ṇimmalu candahāsu  $  uggamiu ṇāĩ diṇaẏara-sahāsu
riu-sāhaṇĕ bhiḍaï ṇa bhiḍaï jāma  $  soṇḍīra vīra ṇara tiṇṇi tāmva
indaï-ghaṇavāhaṇa-vajjaṇakka  $  sira-ṇamiẏa-kiẏañjali-hattha thakka
"amhĕhĩ jīvantĕhĩ kiṅkarehĩ  $  tuhũ appaṇu paharahi kiṃ karehĩ"
sāmiu sammāṇĕvi vaddha-koha  $  tiṇṇi vi samaraṅgaṇĕ bhiḍiẏa joha
candoara-taṇaẏahŏ vajjaṇakku  $  ghaṇavāhaṇu bhāmaṇḍalahŏ thakku
indaï suggīvahŏ samuhu valiu  $  ṇaṃ meru mahoahi mahahũ caliu

ghattā:

ṇaru ṇaravarahŏ  $  turaẏahŏ turaü samāvaḍiu
    rahu rahavarahŏ  $  gaẏahŏ mahaggaü abbhiḍiu


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 7:


sañjuĕ jaẏa-lacchi-pasāhaṇeṇa  $  tihuaṇakaṇṭaẏa-gaẏa-vāhaṇeṇa
hakkāriu suravaï-maddaṇeṇa  $  suggīu dasāṇaṇa-ṇandaṇeṇa
"khala khudda pisuṇa kaï-keu rāẏa  $  laṅkāhiva-kerā kuddha pāẏa
jiha rāvaṇu mellĕvi dhariu rāmu  $  tiha paharu paharu taü luhami ṇāmu"
taṃ ṇisuṇĕvi kikkindhesareṇa  $  vijjāhara-ṇara-paramesareṇa
ṇibbhacchiu indaï "arĕ ku-malla  $  ko tuhũ ko rāvaṇu kavaṇu (?) volla"
docchanta paropparu bhiḍiẏa ve vi  $  su-paṇāmaĩ cāvaĩ karĕhĩ levi
dīhara-ṇārāĕhĩ uttharanta  $  ṇaṃ palaẏa-jalaẏa ṇava-jalu muanta

ghattā:

vihĩ mi jaṇĕhĩ  $  chāiu gaẏaṇu mahāsarĕhĩ
    ṇava-gabbhiṇĕhĩ  $  pāusa-kālĕ va jalaharĕhĩ


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 8:


duddama-daṇuvaï-dāraṇa-samatthu  $  indaïṇāmelliu vāruṇatthu
atthakkaĕ sura-dhaṇu pāẏaḍantu  $  gajjanta-jalaü taḍi-taḍaẏaḍantu
aṇavaraü ṇīra-dhāraü muantu  $  ahiṇava-kalāva-kekkāra-dentu
taṃ pekkhĕvi tārāvaï palittu  $  dhūmaddhaü ṇaṃ māruĕṇa chittu
vāẏava-saru suggīveṇa mukku  $  ṇaṃ palaẏa-kālu para-valahŏ ḍhukku
vāoli dhūli pāhaṇa muantu  $  dhaẏa-chattadaṇḍa-daṇḍuddhuvantu
dugghoṭṭa-thaṭṭa loṭṭantu savva  $  moḍantu mahāraha atula-gavva
duvvāu āu jaṃ vala-viṇāsu  $  teṇa vi āmelliu ṇāga-vāsu

ghattā:

suggīu raṇĕ  $  veḍhiu pavara-sareṇa kiha
    valavantaĕṇa  $  ṇāṇāvaraṇeṃ jīu jiha


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 9:


kikkindha-ṇarāhiu dhariu jāma  $  ghaṇavāhaṇa-bhāmaṇḍalahã tāma
abbhiṭṭu paropparu jujjhu ghoru  $  sari-sotta-saüttara-pahara-thoru
chijjanta-mahaggaẏa-garua-gattu  $  ṇivaḍanta-samuddhuẏa-dhavala-chattu
loṭṭanta-mahāraha-haẏa-rahaṅgu  $  ghummanta-paḍanta-mahāturaṅgu
phuṭṭanta-kavaü tuṭṭanta-khaggu  $  ṇaccanta-kavandhaẏa-asi-karaggu
āẏāmĕvi raṇĕ rosiẏa-maṇeṇa  $  aggeu mukku ghaṇavāhaṇeṇa
āmelliu āiu dhagadhagantu  $  aṅgāra-varisu ṇahĕ dakkhavantu
vāruṇu vimukku bhāmaṇḍaleṇa  $  ṇaṃ girihĕ vajju ākhaṇḍaleṇa
ulhāviu jalaṇu jaleṇa jaṃ jĕ  $  saru ṇāga-pāsu pammukku taṃ jĕ

ghattā:

pupphavaï-suu  $  dīhara-pavara-mahāsarĕhĩ
      pariveḍhiẏaü  $  malaẏadharendu va visaharĕhĩ


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 10:

jaṃ jiu tārāvaï pavara-bhuu  $  aṇṇu vi bhāmaṇḍalu jaṇaẏa-suu
taṃ bhaggu asesu vi rāma-valu  $  ṇaṃ pavaṇa-galitthaü uvahi-jalu
ettahĕ vi tāma samāvaḍiẏa  $  maruṇandaṇa-kumbhaẏaṇṇa bhiḍiẏa
paharantahũ vaïri-viẏāraṇaĩ  $  ṇiṭṭhiẏaĩ aṇeẏaĩ paharaṇaĩ
puṇu vāhāuddheṃ lagga kiha  $  uddaṇḍa-soṇḍa veẏaṇḍa jiha
haṇuvantu laïu raẏaṇīẏarĕṇa  $  ṇaṃ meru-mahāgiri jiṇavarĕṇa
caraṇehĩ dharĕvi uccāiẏaü  $  ṇaṃ giri-sihareṇa caḍāviẏaü
puṇu laṅkā-ṇaẏarihĩ uccaliu  $  tārā-taṇaeṇa tāma khaliu

ghattā:

dhuttattaṇĕṇa  $  samara-saehĩ ahaṅgaĕṇa
    ṇīsaṅgu  $  riu vivatthu kiu aṅgaĕṇa


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 11:


jaṃ kiu vivatthu raṇĕ raẏaṇiẏaru  $  taṃ laggu hasevaĕ sura-ṇiẏaru
rāvaṇa-anteuru lajjiẏaü  $  thiu vaṅka-vaẏaṇu dihi-vajjiẏaü
santhavaï jāmva ṇiẏa-parihaṇaü  $  mārui vimāṇu gaü appaṇaü
tahĩ avasarĕ bhaḍa-bhañjaṇa-maṇĕṇa  $  jaẏakāriu rāmu vihīsaṇeṇa
"maĩ deva bhiḍantaü pekkhu raṇĕ  $  jiha jalaṇu jalantaü sukka-vaṇĕ
jaï maïlami vaẏaṇu ṇa para-valahŏ  $  to païsami dhūmaddhaĕ salahŏ"
galagajjĕvi ema ṇisāẏarĕṇa  $  kiu karĕ kovaṇḍu a-kāẏareṇa
saṇṇāhu laïu rahavarĕ caḍiu  $  rāvaṇa-ṇandaṇahŏ gampi bhiḍiu
hakkāraï paharaï ṇindaï vi  $  paṇavaï ghaṇavāhaṇu indaï vi
"tuhũ amhahã vandaṇa-joggu kiha  $  tihĩ sañjhahĩ parama-jiṇindu jiha

ghattā:

jo jaṇaṇa-samu  $  tahŏ kiṃ pāveṃ cintiĕṇa
     kira kavaṇu jasu  $  jujjhantahũ sahũ pittiĕṇa"


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 12:

raṇu pittieṇa sahũ pariharĕvi  $  viṇṇi vi kumāra gaẏa osarĕvi
ekkeṃ bhāmaṇḍalu dharĕvi ṇiu  $  aṇṇekkeṃ tārā-pāṇapiu
kuḍhĕ laggĕvi ko vi ṇa sakkiẏaü  $  amvarĕ amarĕhĩ kalaẏalu kiẏaü
tahĩ avasarĕ āsaṅkiẏa-maṇĕṇa  $  vuccaï valaeu vihīsaṇĕṇa
"jaï viṇṇi vi ṇiẏa ṇaravaï pavara  $  to ṇa vi haũ ṇa vi tuhũ ṇa vi iẏara
ṇa vi haẏa ṇa vi gaẏa rahavarĕhĩ sahũ  $  jaṃ jāṇahi taṃ cintavahi lahu"
taṃ ṇisuṇĕvi vūḍha-mahāhavĕṇa  $  mahaloẏaṇu cintiu rāhavĕṇa
uvasagga-haraṇĕ viṇṇi mi jaṇāhũ  $  kulabhūsaṇa-desavihūsaṇāhũ

ghattā:
parituṭṭhaĕṇa  $  vijjaü jiha vara-gehiṇiu
    jaṃ (?) diṇṇiẏaü  $  garuḍa-migāhiva-vāhiṇiu


_______________________________________________________________


START
PAUMACARIU, Kaṇḍa IV, Saṃdhi 65, Kaḍavaka 13:


so garuḍu deu jhāiu maṇĕṇa  $  tharahariu ṇavara sahũ āsaṇĕṇa
kira avahi paüñjĕvi saṅkiẏaü  $  "laï vujjhiu rāmeṃ cintiẏaü"
puṇu cintĕvi deu samuṭṭhiẏaü  $  lahu vijjaü leppiṇu paṭṭhaviu
harivāhaṇi satta-saĕhĩ sahiẏa  $  gāruḍa tāhĕ vi ti-saĕhĩ ahiẏa
ve chattaĩ sasi-sūra-ppahaĩ  $  raẏaṇāĩ tiṇṇi raṇĕ dūsahaĩ
gaẏa vijja patta ṇārāẏaṇahŏ  $  hala-musalaĩ sīra-ppaharaṇahŏ
cintiẏa-mettaĩ sampāiẏaĩ  $  mukkaĩ para-valahŏ padhāiẏaĩ
tahĕ gāruḍa-vijjahĕ daṃsaṇĕṇa  $  gaẏa ṇāga-pāsa ṇāsĕvi khaṇĕṇa

ghattā:

bhāmaṇḍalĕṇa  $  suggīveṇa vi gampi valu
    jokkāriẏaü  $  lāĕvi sirĕ sa ĩ bhu va-juvalu


----------  [66. chāsaṭṭhimo saṃdhi]  ----------


jujjhaṇa-maṇaĩ  $  aruṇuggamĕ kiẏa-kalaẏalaĩ
abbhiṭṭāĩ  $  puṇu vi rāma-rāmvaṇa-valaĩ


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 1:

gaẏavara-turaẏa-joha-raha-sīha-vimāṇa-pavāhaṇāiṃ  $  raṇa-tūraĩ haẏāĩ kiu kalaẏalu bhiḍiẏaĩ sāhaṇāiṃ

jāu mahāhavu vehāviddhahũ  $  valahũ ṇisāẏara-vāṇara-cindhahũ
daṇu-viṇivāraṇa-paharaṇa-hatthahũ  $  amara-varaṅgaṇa-gahaṇa-samatthahũ
pariosāviẏa-suravara-satthahũ  $  vaddhiẏa-jaẏasiri-vikkama-panthahũ
galagajjanta-matta-māẏaṅgahũ  $  pavaṇa-gamaṇa-pakkhariẏa-turaṅgahũ
dappubbhaḍahũ samuṇṇaẏa-māṇahũ  $  ghaṇṭā-ghaṇa-ṭaṅkāra-vimāṇahũ
saguḍa-saṇāhahũ sandaṇa-vīḍhahũ  $  puvva-vaïra-macchara-parigīḍhahũ
uddhuva-dhavala-chatta-dhaẏa-daṇḍahũ  $  pavara-karapphāliẏa-kovaṇḍahũ
melliẏa-ekkamekka-sara-jālahũ  $  tikkhuggāmiẏa-kara-karavālahũ

ghattā:

bhiḍĕ paḍhamaẏarĕ  $  raü calaṇāhaü laïẏa-chalu
      ṇaṃ utthiẏaü  $  suaṇa-muhaĩ maïlantu khalu

_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 2:

khura-khara-chajjamāṇu ṇaṃ ṇāsaï bhaïẏaĕ haẏavarāhuṃ  $  ṇaṃ āiu ṇivārao ṇaṃ hakkāraü suravarāhuṃ

ṇaṃ pāẏa-pahārahŏ osarĕvi  $  dhāiu ṇiẏa-parihaü sambharĕvi
ṇaṃ dujjaṇu sīsa-valaggu kiu  $  ṇaṃ uttamu savvahũ uari thiu
so ṇa vi rahu jetthu ṇa païsariu  $  so ṇa vi gaü jo ṇa vi dhūsariu
so ṇa vi haü jo ṇa vi maïliẏaü  $  so ṇa vi dhaü jo ṇa vi kavaliẏaü
jaü ramaï diṭṭhi taü raẏa-ṇiẏaru  $  ṇaü ṇāvaï maṇusu ṇa raẏaṇiẏaru
tettahĕ vi ke vi dhāvanti bhaḍa  $  jettahĕ galagajjaï hatthi-haḍa
jettahĕ sandaṇa daṇu-mīsiẏaĩ  $  suvvanti turaṅgama-hiṃsiẏaĩ
jettahĕ dhaṇuhara guṇa-gahiẏa-sara  $  jettahĕ huṅkāra muanti ṇara

ghattā:

tehaĕ samarĕ  $  sūrāha mi bhajjanti maï
      gaẏa-girivarĕhĩ  $  tāma samuṭṭhiẏa ruhira-ṇaï


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 3:

gaẏavara-gaṇḍa-sela-sihagga-viṇiggaẏa ṇaï turanti  $  uddhuva-dhavala-chatta ḍiṇḍīruppīla-samuvvahanti

pavarojjhara-soṇiẏa-jala-pavāha  $  kari-maẏara-turaṅgama-ṇakka-gāha
cakkohara-sandaṇa-suṃsumāra  $  karavāla-maccha-parihaccha-vāra
mattebha-kumbha-bhīsaṇa-siloha  $  siẏa-camara-valāẏā-panti-soha
taṃ ṇaï tarevi kĕ vi vāvaranti  $  vuḍḍanti ke vi kĕ vi uvvaranti
ke vi raẏa-dhūsara kĕ vi ruhira-litta  $  kĕ vi hatthi-haḍaĕ vihuṇevi ghitta
kĕ vi lagga paḍīvā danta-musalĕ  $  ṇaṃ dhutta vilāsiṇi-sihiṇa-jualĕ
kĕ vi ṇiẏaẏa-vimāṇahŏ jhampa denti  $  ṇahĕ ṇivaḍĕvi vaïrihĩ siraĩ lenti
tahĩ tehaĕ raṇĕ soṇiẏa-jaleṇa  $  raü ṇāsiu sajjaṇu jiha khaleṇa

ghattā:

rāvaṇa-valĕṇa  $  kiu vivarāmuhu rāma-valu
      paḍipelliẏaü  $  ṇaṃ duvvāeṃ uvahi-jalu


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 4:

ṇisiẏara-pavara-pahara-paḍipelliĕ valĕ mambhīsa devi  $  hattha-pahattha-sattu seṇāvaï thiẏa ṇala-ṇīla ve vi

samālagga seṇṇe  $  dhaẏa-cchatta-vaṇṇe
jaẏāsāvagūḍhe  $  vimāṇehĩ vūḍhe
calaccāmarohe  $  paḍhukkanta-johe
kamuggiṇṇa-sīhe  $  ṇahuppīla-dīhe
mahāhatthi-saṇḍĕ  $  samuddaṇḍa-suṇḍĕ
turaṅgoha-sohe  $  ghaṇe sandaṇohe
tahĩ ḍhukkamāṇe  $  vale appamāṇe
kaïndaddhaehĩ  $  bhiḍantaehĩ tehĩ
dasāsassa seṇṇaṃ  $  kaẏaṃ vāṇa-chaṇṇaṃ
ṇa so chatta-daṇḍo  $  achiṇṇo akhaṇḍo
ṇa taṃ sattu-cindhaṃ  $  raṇe jaṇṇa viddhaṃ
ṇa so matta-hatthī  $  vaṇo jassa ṇatthī
ṇa taṃ hatthi-gattaṃ  $  khaẏaṃ jaṇṇa pattaṃ

ghattā:

so ṇatthi bhaḍu  $  jo ḍhukkaï savaḍammuhaü
      so rahu jĕ ṇa vi  $  jo raṇĕ ṇa kiu parammuhaü


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 5:

valĕ mambhīsa devi rahu vāhiu tāva dasāṇaṇeṇaṃ  $  
ahiṇava-lacchi-vahuva-piṇḍatthaṇa-paricaḍḍaṇa-maṇeṇaṃ
aggi va taruvarāhã sīho va kuñjarāhã  $  
bhiḍaï ṇa bhiḍaï jāmva ṇala-ṇīla-ṇaravarāhã
tāmva vihīsaṇeṇa rahu diṇṇu antarāle  $  galagajjanta ḍhukka meha vva varisaẏāle
bhīsaṇa visahara vva saddūla-vaggha-caṇḍā  $  orālanta matta hathi vva gilla-gaṇḍā
vara-ṇaṅgūla-dīha sīha va ṇivaddha-rosā  $  acala mahīhara vva jalahi vva garua-ghosā
veṇṇi vi pavara-sandaṇā ve vi cāva-hatthā  $  veṇṇi vi rakkhasa-ddhaẏā samara-bhara-samatthā
veṇṇi vi mahihara vva ṇa kaẏāvi cala-sahāvā  $  veṇṇi vi suddha-vaṃsa veṇṇi vi mahāṇubhāvā
veṇṇi vi dhīra vīra vijju vva veẏa-cavalā  $  veṇṇi vi vāla-kamala-somāla-calaṇa-juvalā
veṇṇi vi viẏaḍa-vaccha thira-thora-vāhu-daṇḍā  $  veṇṇi vi catta-jīviẏāsāhave pacaṇḍā

ghattā:

tahĩ ekku para  $  ettiu dosu dasāṇaṇahŏ
      jaṃ jaṇaẏa-sua  $  khaṇu vi ṇa phiṭṭaï ṇiẏa-maṇahŏ


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 6:

amarisa-kuddhaeṇa amara-varaṅgaṇa-jūrāvaṇeṇaṃ  $  ṇibbhacchiu viḥīsaṇo paḍhama-bhiḍanteṃ rāvaṇeṇaṃ

"arĕ khala duvviẏaḍḍha kula-phaṃsaṇa  $  maĩ laṅkāhiu muĕvi vihīsaṇa
caṅgaü sāmisālu olaggiu  $  mahi-goaru varāu ekkaṅgiu
uddhuva-puccha-daṇḍu ṇaha-dīharu  $  kesari muĕvi pasaṃsiu migavaru
savvaṅgiu cāmiẏara-pasāhaṇu  $  meru muevi pasaṃsiu pāhaṇu
teẏa-rāsi ṇahasiri-āliṅgaṇu  $  bhāṇu muevi dhariu joiṅgaṇu
jalaẏara-jalakallola-bhaẏaṅkaru  $  jalahi muevi pasaṃsiu saravaru
ṇaraü dharĕvi siva-sāsaü vañciu  $  jiṇu pariharĕvi ku-devaü añciu
jāsu ṇa keṇa vi ṇāvaï ṇāuṃ  $  so paĩ gahiu vihīsaṇa rāuṃ

ghattā:

vaïrihĩ milĕvi  $  jiha uggāmiu khambhu mahu
      tiha āhaẏaṇĕ  $  parisara sāiu dehi lahu"


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 7:

taṃ ṇisuṇĕvi soṇḍīra-vīra(?)-santāvaṇeṇaṃ  $  ṇibbhacchiu dasāṇaṇo kuiẏa-maṇeṇa vihīsaṇeṇaṃ

"saccaü jĕ āsi tuhũ deva-deva  $  evahĩ lahuāraü ku-muṇi jeva
saccaü ji āsi tuhũ vara-maïndu  $  evahĩ vuṇṇāṇaṇu hariṇa-vindu
saccaü jĕ āsi tuhũ meru caṇḍu  $  evahĩ ṇigguṇu pāhāṇa-khaṇḍu
saccaü ji āsi ravi teẏavantu  $  evahĩ joiṅgaṇu jigijigantu
saccaü ji āsi jalaṇihi pahāṇu  $  evahĩ vaṭṭahi goppaẏa-samāṇu
saccaü ji āsi saru sāravindu  $  evahĩ puṇu toẏa-tusāra-vindu
saccaü ji āsi tuhũ gandha-hatthi  $  evahĩ taü sarisaü kharu vi ṇatthi
giri-samu khaṇḍiu cārittu jeṇa  $  kiṃ kīraï jīvanteṇa teṇa

ghattā:

saccaü jĕ maĩ  $  taïu khambhu uppāḍiẏaü
      laï evahĩ mi  $  kettahĕ jāhi a-pāḍiẏaü


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 8:

taṃ ṇisuṇevi vaẏaṇu dahavaẏaṇeṃ amarisa-kuddhaeṇaṃ  $  melliu addhaẏandu samaraṅgaṇĕ jaẏa-jasa-luddhaeṇaṃ
muṇivarindo vva saru mokkha-paẏa-kaṅkhao  $  taru visosu vva aï-tikkha-paẏa-sañjuo
kavva-vandho vva vahu-vaṇṇa-vaṇṇabbhuo  $  kulavahū-citta-maggo vva suṭṭhujjuo
muccamāṇeṇa kaha kaha vi ṇaü bhiṇṇao  $  teṇa tassa vi dhao ṇavara ucchiṇṇao
rāvaṇeṇa vi dhaṇu samarĕ dohāiẏaṃ  $  tāmva taṃ danda-jujjhaṃ samohāiẏaṃ
bhiḍiẏa mandoẏari-taṇaẏa-ṇārāẏaṇā  $  kumbhaẏaṇṇāṇilī rāma-ghaṇavāhaṇā
ṇīla-sīhaẏaḍi duddharisa-viẏaḍoarā  $  keu-bhāmaṇḍalā kāma-diḍharaha varā
kāli-vandaṇaharā kanda-bhiṇṇañjaṇā  $  sambhu-ṇala viggha-candoẏarāṇandaṇā
jamvumālinda dhūmakkha-kundāhivā  $  bhāsuraṅgā-maẏaṅgaẏa-mahoẏara ṇivā
kumua-mahakāẏa saddūla-jamaghaṇṭaẏā  $  rambha-vihi māli-suggīva abbhiṭṭaẏā
tāra-māricca sāraṇa-suseṇāhivā  $  sua-pacaṇḍāli sañjhaccha-dahimuha ṇivā

ghattā:

aṇṇekkahu mi  $  bhuaṇekkekka-pahāṇāhũ
      keṃ sakkiẏaü  $  gaṇṇa gaṇeppiṇu rāṇāhũ


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 9:

keṇa vi ko vi docchio "maru savaḍammuhu thāhi thāhi"  $  keṇa vi ko vi vuttu samaraṅgaṇĕ "rahavaru vāhi vāhi"


keṇa vi ko vi mahā-sara-jāleṃ  $  chāiu jiha su-kālu dukkāleṃ
keṇa vi ko vi bhiṇṇu vaccha-tthalĕ  $  paḍiu ghulevi ko vi mahi-maṇḍalĕ
keṇa vi kahŏ vi sarāsaṇu tāḍiu  $  ṇaṃ heṭṭhā-muhu hiẏavaü pāḍiu
keṇa vi kahŏ vi kavaü ṇīvaṭṭiu  $  vali jiha dasa-disehĩ āvaṭṭiu
keṇa vi kahŏ vi mahaddhaü pāḍiu  $  ṇaṃ maü māṇu maḍappharu sāḍiu
keṇa vi danti-dantu uppāḍiu  $  ṇāvaï jasu appaṇaü bhamāḍiu
keṇa vi jhampa diṇṇa riu-rahavarĕ  $  garuḍeṃ jiha bhuaṅga-bhuvaṇantarĕ
keṇa vi kahŏ vi sīsu acchoḍiu  $  ṇaṃ avarāha-rukkha-phalu toḍiu

ghattā:

keṇa vi samarĕ  $  diṇṇu vivakkhahŏ hiẏaü thiru
      jīviu jamahŏ  $  paharahŏ uru sāmiẏahŏ siru


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 10:

keṇa vi kahŏ vi mukka paṇṇattī ṇaravara-pujjaṇijjā  $  keṇa vi gulagulanti māẏaṅgī keṇa vi sīha-vijjā

keṇa vi melliu aggeu vāṇu  $  keṇa vi vāruṇu galagajjamāṇu
keṇa vi vāẏaü jhaḍajhaḍajhaḍantu  $  keṇa vi kula-pavvaü dhuddhuvantu
keṇa vi bhaẏa-bhīsaṇu kulisa-daṇḍu  $  kiu mahiharatthu saẏa-khaṇḍa-khaṇḍu
keṇa vi āsīvisu ṇāga-vāsu  $  keṇa vi gāruḍu paṇṇaẏa-viṇāsu
tahĩ tehaĕ raṇĕ kamalekkhaṇāsu  $  indaïṇā 'melliu lakkhaṇāsu
duddarisaṇu bhīsaṇu raẏaṇi-atthu  $  soṇḍīra-vīra-mohaṇa-samatthu
kaṅkāla-karālu tamāla-vahalu  $  ṇaccanta-peẏa-veẏāla-muhalu
lakkhaṇeṇa pamelliu diṇaẏaratthu  $  ṇisi-timira-paḍala-ṇāsaṇa-samatthu

ghattā:

dahamuha-suĕṇa  $  ṇāga-vāsu puṇu pesiẏaü
      sŏ vi lakkhaṇĕṇa  $  gāruḍa-vijjaĕ tāsiẏaü


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 11:
virahu karevi dhariu dahamuha-ṇandaṇu ṇārāẏaṇeṇa  $  toẏadavāhaṇo vi valaeveṃ vipphuriẏāṇaṇeṇa

ettahĕ vi haṇuu vahu-macchareṇa  $  kira āẏāmijjaï ṇisiẏareṇa
tāṇantarĕ rāmeṃ sarahĩ chiṇṇu  $  jiu kaha vi kileseṃ kumbhaẏaṇṇu
pekkhantahŏ tahŏ rāvaṇa-valāsu  $  vandhĕvi appiu bhāmaṇḍalāsu
avaro vi ko vi jo bhiḍiu jāsu  $  paramappaü vva so siddhu tāsu
ettahĕ vi tāva bhaẏa-bhīsaṇeṇa  $  rāvaṇa-dhaṇu chiṇṇu vihīsaṇeṇa
pariẏaliĕ cāvĕ siẏa-māṇaṇeṇa  $  āmelliu sūlu dasāṇaṇeṇa
saravarĕhĩ taṃ pi akkhittu kema  $  vali bhukkhiehĩ bhūehĩ jema
rosiu dahagīu vi laïẏa satti  $  ṇāvaï darisāvaï ṇiẏaẏa satti

ghattā:

dāhiṇaĕ karĕ  $  rehaï kaïkasi-ṇandaṇahŏ
      sampāiẏa (?)  $  ṇāĩ bhavitti jaṇaddaṇahŏ


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 12:

jo gajjanta-matta-māẏaṅga-kumbha-ṇiddalaṇa-sīlā  $  duddhara-ṇaravarinda-daṇuinda-vinda-viddavaṇa-līlā

jā vaïri-ṇāri-rovāvaṇiẏa  $  raha-turaẏa-loṭṭāvaṇiẏa
jā vijju jemva bhīsāvaṇiẏa  $  jama-loẏa-pantha-darisāvaṇiẏa
jā diṇṇī vāli-tava-ccaraṇĕ  $  dharaṇendeṃ kavilāsuddharaṇĕ
sā satti sattu-santāsaṇahŏ  $  kira muaï ṇa muaï vihīsaṇahŏ
tāvahĩ khara-dūsaṇa-maddaṇĕṇa  $  rahu antarĕ diṇṇu jaṇaddaṇeṇa
"arĕ khala jīvantu ṇa jāhi mahu  $  jaï satti satti to melli lahu"
taṃ ṇisuṇĕvi raẏaṇāsava-suĕṇa  $  āmelliẏa gañjolliẏa-bhuĕṇa
vindhantahũ ṇala-ṇīlaṅgaẏahũ  $  avarahu mi asesahũ kaïdhaẏahũ

ghattā:

to lakkhaṇahŏ  $  paḍiẏa ura-tthalĕ satti kiha
      dihi rāvaṇahŏ  $  rāmahŏ dukkhuppatti jiha


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 13:

taṃ pāḍiu kumāru mahimaṇḍalĕ taṃ ṇīsariẏa-ṇāmu  $  jiha kuñjarĕ maïndu tiha samare sarahasu bhiḍiu rāmu

rāmaṇa-rāma-jujjhu abbhiṭṭaü  $  sarahasu ṇibbhara-pulaẏa-visaṭṭaü
acchara-jaṇa-maṇa-ṇaẏaṇāṇandahũ  $  apphāliẏa-sura-dunduhi-saddahũ
sandhiẏa-sara-vaddhiẏa-siṅgārahũ  $  vāravāra jiṇa-ṇāmuccārahũ
vāṇāsaṇi-sañchāiẏa-gaẏaṇahũ  $  paharĕ paharĕ papphulliẏa-vaẏaṇahũ
to etthantarĕ gaẏa-saẏa-thāmeṃ  $  kiu riu virahu cha-vāraü rāmeṃ
pahilaü rahavaru rāsaha-vāhaṇu  $  vīẏaü sarahasu saraha-pavāhaṇu
taïẏaü tuṅga-turaṅgama-cañcalu  $  caüthaü ghororāliẏa-maẏagalu
pañcamu vara-saddūla-ṇiuttaü  $  chaṭṭhaü kesari-saẏa-sañjuttaü

ghattā:

kiṅkiṇi-muhala  $  cala-vāhaṇa dhuva-dhavala-dhaẏa
      dupputta jiha  $  cha vi rahavara ṇipphala gaẏa (?)


_______________________________________________________________


START
PAUMACARIU, Kaṇḍa IV, Saṃdhi 66, Kaḍavaka 14:

raha chaha chaha dhaṇūṇi cha chattaĩ vi chiṇṇaĩ halahareṇa  $  to vi ṇa diṇṇa puṭṭhi vijjāhara-pura-paramesareṇa

veṇṇi vi avaropparu sāmarisa  $  veṇṇi vi paürusĕ sāhasĕ sarisa
veṇṇi vi sura-samara-saehĩ thira  $  veṇṇi vi jiṇa-ṇāmeṃ ṇamiẏa-sira
veṇṇi vi pahu kaï-ṇisiẏara-dhaẏahũ  $  jiha disa-gaẏa sesa-mahaggaẏahũ
jiṇaï ṇa jijjaï ekko vi jaṇu  $  gaü tāma divāẏaru atthavaṇu
viṇivāriu rāvaṇu rāhavĕṇa  $  "andhāraĕ kāĩ mahāhavĕṇa
ṇa vi tuhũ mahu ṇa vi haũ tujjhu ari  $  laï ṇiẏa-ṇiẏa-ṇilaẏahũ jāhũ vari"
teṃ vaẏaṇeṃ raṇu uvasaṅgharĕvi  $  gaü laṅkāhiu kalaẏalu karĕvi
sīrāuho vi pariẏattu tahĩ  $  sattiĕ ṇibbhiṇṇu kumāru jahĩ

ghattā:

taṃ ṇiĕvi valu  $  surakari-kara-pavaruddhuĕhĩ
      ṇivaḍiu mahihĩ  $  siru pahaṇantu sa iṃ bhu ĕhĩ


----------  [67. sattasaṭṭhimo saṃdhi]  ----------


lakkhaṇĕ sattiĕ viṇibhiṇṇaĕ  $  laṅka païṭṭhaĕ dahavaẏaṇĕ
ṇiẏa-seṇṇahŏ muhaĩ ṇiẏantaü  $  ruaï sa-dukkhaü rāmu raṇĕ


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 1:


bhiṇṇu kumāru dasāṇaṇa-sattiĕ  $  para-ganthu va gamaẏattaṇa-sattiĕ
kukaï va sukaï-kavva-sampattiĕ  $  kupurisa-kaṇṇo iva para-tattiĕ
suaṇo iva khala-vaẏaṇa-paüttiĕ  $  para-samaü vva jiṇāgama-juttiĕ
jiṇa-maggo iva kevala-bhuttiĕ  $  visaẏāsattu muṇi vva ti-guttiĕ
saddo iva savvāĕ vihattiĕ  $  chando iva maṇahara-gāẏattiĕ
selu va vajjāsaṇiĕ paḍantiĕ  $  viñjho iva revāĕ vahantiĕ
meho iva vijjulaĕ lavantiĕ  $  jalaṇihi vva gaṅgāĕ milantiĕ
tāma samara-daṃsaṇu alahantiĕ  $  ṇāĩ divasu osāriu rattiĕ

ghattā:
dahamuha-siraccheu ṇa diṭṭhaü  $  rahuvaï-ṇandaṇĕ vijaü ṇa vi
    somitti-soẏa-santattaü  $  ṇaṃ atthavaṇahŏ ḍhukku ravi


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 2:


diṇaẏarĕ ṇaha-kusumĕ vva galīṇaĕ  $  diṇĕ ṇisi-vaïriĕ vva volīṇaĕ
sañjhā rakkhasi (?) vva allīṇaĕ  $  tamĕ masi-sañcae vva vikkhiṇṇaĕ
kañcuva(?) saẏaṇĕ va soāuṇṇaĕ  $  cakka-juvalĕ mihuṇĕ vva paruṇṇaĕ
gaĕ rāvaṇĕ raṇa-rahasubbhiṇṇaĕ  $  kiẏa-kalaẏalĕ jaẏa-tūra-padiṇṇaĕ
ṇisiẏara-jaṇavaĕ dihi-sampaṇṇaĕ  $  gharĕ gharĕ puṇu sohalaĕ ravaṇṇaĕ
lakkhaṇĕ sattiĕ haĕ paḍivaṇṇaĕ  $  thiĕ ṇicceẏaṇĕ dharaṇi-pavaṇṇaĕ
aliula-kajjala-kuvalaẏa-vaṇṇaĕ  $  suha-lakkhaṇĕ guṇa-gaṇa-sampaṇṇaĕ
kaïdhaẏa-sāhaṇĕ cintāvaṇṇaĕ  $  hariṇa-ule vva suṭṭhu ādaṇṇaĕ

ghattā:

somitti-soẏa-pariṇāmĕṇa  $  rahuvaï-ṇandaṇu mucchiẏaü
    jala-candaṇa-camarukkhevĕhĩ  $  dukkhu dukkhu ummucchiẏaü


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 3:


"hā lakkhaṇa kumāra ekkoara  $  hā bhaddiẏa uvinda dāmoara
hā māhava mahumaha mahusūaṇa  $  hā hari kaṇha viṇhu ṇārāẏaṇa
hā kesava aṇanta lacchīhara  $  hā govinda jaṇaddaṇa mahihara
hā gambhīra-mahāṇaï-rumbhaṇa  $  hā sīhoẏara-dappa-ṇisumbhaṇa
hā hā vajjaẏaṇṇa-mambhīsaṇa  $  hā kallāṇamāla-āsāsaṇa
hā hā ruddabhutti-viṇivāraṇa  $  hā hā vālikhilla-sāhāraṇa
hā hā kavila-maraṭṭa-vimaddaṇa  $  hā vaṇamālā-ṇaẏaṇāṇandaṇa
hā aridamaṇa-maḍapphara-bhañjaṇa  $  hā jiẏapoma-soma-maṇarañjaṇa
hā maharisi-uvasagga-viṇāsaṇa  $  hā āraṇṇa-hatthi-santāvaṇa
hā karavāla-raẏaṇa-uddālaṇa  $  sambukumāra-viṇāsa-ṇihālaṇa
hā khara-dūsaṇa-camu-musumūraṇa  $  hā suggīva-maṇoraha-pūraṇa
hā hā koḍisilā-sañcālaṇa  $  hā maẏaraharāvattapphālaṇa

ghattā:

kahĩ tuhũ kahĩ haũ kahĩ piẏaẏama  $  kahĩ jaṇeri kahĩ jaṇaṇu gaü
      haẏa-vihi vicchou kareppiṇu  $  kavaṇa maṇoraha puṇṇa taü"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 4:


hari-guṇa sambharantu viddāṇaü  $  ruvaï sa-dukkhaü rāhava-rāṇaü
"vari pahariu para-ṇaravara-cakkaĕ  $  vari khaẏa-kālu ḍhukku atthakkaĕ
vari taṃ kālakūḍu visu bhakkhiu  $  vari jama-sāsaṇu ṇaẏaṇakaḍakkhiu
vari asi-pañjarĕ thiu thovantaru  $  vari seviu kaẏanta-dantantaru
jhampa diṇṇa vari jalaṇĕ jalantaĕ  $  vari vagalāmuhĕ bhamiu bhamantaĕ
vari vajjāsaṇi sirĕṇa paḍicchiẏa  $  vari ḍhukkanti bhavitti samicchiẏa
vari visahiu jama-mahisa-jhaḍakkiu  $  bhīsaṇa-kāladiṭṭhi-ahi-ḍaṅkiu
vari visahiu kesari-ṇaha-pañjaru  $  vari joiu kali-kālu saṇiccharu

ghattā:

vari danti-danta-musalaggĕhĩ  $  viṇibhindāviu appaṇaü
    vari ṇaraẏa-dukkhu āẏāmiu  $  ṇaü viou bhāihĕ taṇaü"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 5:


pakkandanteṃ rāhavacandeṃ  $  mukka dhāha suggīva-ṇarindeṃ
mukka dhāha bhāmaṇḍala-rāeṃ  $  mukka dhāha pavaṇañjaẏa-jāeṃ
mukka dhāha candoẏara-putteṃ  $  aṇṇu vihīsaṇeṇa dukkhatteṃ
mukka dhāha aṅgaṅgaẏa-vīrĕhĩ  $  tāra-suseṇahĩ raṇaühĕ dhīrĕhĩ
mukka dhāha gaẏa-gavaẏa-gavakkhĕhĩ  $  ṇandaṇa-duriẏaviggha-velakkhĕhĩ
mukka dhāha ṇala-ṇīla-ṇarindĕhĩ  $  jamvava-rambha-kumuẏa-kundendĕhĩ
mukka dhāha māhinda-mahindĕhĩ  $  dahimuha-daḍharaha-seu-samuddĕhĩ
pihumaï-maïsāẏara-maïkantĕhĩ  $  mukka dhāha savvĕhĩ sāmantĕhĩ

ghattā:

raṇĕ rāmeṃ kaluṇu ruantaĕṇa  $  sandīviu santāva-havi
    so ṇatthi kaïddhaẏa-sāhaṇĕ  $  jeṇa ṇa mukkī dhāha ṇavi


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 6:


ehāvattha jāmva halaheihĕ  $  duddama-dāṇavinda-vala-kheihĕ
dāṇĕ mahāhaẏaṇĕhĩ paricheihĕ  $  keṇa vi kahiu tāmva vaïdehihĕ
ura-ṇiẏamva-garuahĕ kisa-dehihĕ  $  rāmaẏanda-muha-daṃsaṇa-ṇehihĕ
"sīĕ sīĕ laï acchaï kāiṃ  $  sīĕ sīĕ laï āharaṇāiṃ
sīĕ sīĕ añjahi ṇaẏaṇāiṃ  $  sīĕ sīĕ caü piẏa-vaẏaṇāiṃ
sīĕ sīĕ karĕ vaddhāvāṇaü  $  valu loṭṭāviu suggīvāṇaü
laï dappaṇu jovahi appāṇaü  $  muhu paricumvahi dahavaẏaṇāṇaü
ghattā:

rāvaṇa-sattiĕ viṇibhiṇṇaü  $  dukkaru jiaï kumāru raṇĕ
    parihava-ahimāṇa-vihūṇaü  $  laï rāmu vi muaü jjĕ gaṇĕ"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 7:


taṃ ṇisuṇĕvi vaïdehi pamucchiẏa  $  hariẏandaṇĕṇa sitta ummucchiẏa
ceẏaṇa lahĕvi ruvanti samuṭṭhiẏa  $  "hā khala khudda pisuṇa vihi dutthiẏa
lakkhaṇu maraï dasāṇaṇu chuṭṭaï  $  hiẏaü kema taü uddhu ṇa phuṭṭaï
chiṇṇa-sīsa hā daïva duhāvaha  $  kavaṇa tujjha kira puṇṇa maṇoraha
hā kaẏanta taü kavaṇa suhacchī  $  jaṃ raṇḍattaṇu pāviẏa lacchī
hā lakkhaṇa pesaṇahŏ ṇiuttī  $  kahŏ chaḍḍiẏa jaẏa-siri kula-utti
hā lakkhaṇa paĩ viṇu mahi suṇṇī  $  dhāha muevi sarāsaï ruṇṇī
hā lakkhaṇa kallaĕ pavarāhavu  $  kahŏ ekkallaü melliu rāhaü

ghattā:

ṇiẏa-vandhava-saẏaṇa-vihūṇiẏa  $  duha-bhāẏaṇa paricatta-siẏa
   maĩ jehī dukkhahã bhāẏaṇa  $  tihuaṇĕ kā vi ma hojja tiẏa"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 8:


tahĩ avasarĕ sura-miga-santāvaṇu  $  ṇiẏa-sāmanta gavesaï rāvaṇu
ko muu ko jīvaï ko paḍiẏaü  $  ko saṅgāmĕ kāsu abbhiḍiẏaü
ko māẏaṅga-danta-viṇibhiṇṇaü  $  ko karavāla-pahara-parichiṇṇaü
ko ṇārāẏa-ghāẏa-jajjariẏaü  $  ko kaṇṇiẏa-khuruppa-kappariẏaü
keṇa vi vuttu "bhaḍārā rāvaṇa  $  pavaṇa-kuvera-varuṇa-jūrāvaṇa
ajja vi kumbhaẏaṇṇu ṇaü āvaï  $  toẏadavāhaṇu so vi cirāvaï
vatta ṇa suvvaï indaï-rāẏahŏ  $  sīhaṇiẏamvahŏ ṇaü mahakāẏahŏ
jamvumāli jamaghaṇṭu ṇa dīsaï  $  ekku vi ṇāhĩ seṇṇĕ kiṃ sīsaï

ghattā:

laï jehĩ jehĩ vaggantaü  $  te te viṇivāiẏa samarĕ
    thiu evahĩ sūḍiẏa-vakkhaü  $  jaṃ jāṇahi taṃ deva karĕ"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 9:

taṃ ṇisuṇevi dasāṇaṇu halliu  $  ṇaṃ vaccha-tthalĕ sūleṃ salliu
thiu heṭṭhāmuhu rāvaṇa-rāṇaü  $  hima-haü saẏavattu va viddāṇaü
ruvaï sa-dukkhaü gaggara-vaẏaṇaü  $  vāha-bharanta-ṇirantara-ṇaẏaṇaü
"hā hā kumbhaẏaṇṇa ekkoara  $  hā hā maẏa māricca mahoẏara
hā indaï hā toẏadavāhaṇa  $  hā jamaghaṇṭa aṇiṭṭhiẏa-sāhaṇa
hā kesariṇiẏamva daṇu-dāraṇa  $  jamvumāli hā sua hā sāraṇa"
dukkhu dukkhu puṇu maṇḍa ṇivāriu  $  soẏa-samuddahŏ appaü tāriu
"tikkha-ṇahahŏ laṅgūla-paīhahŏ  $  kira kettiẏa sahāẏa vaṇĕ sīhahŏ

ghattā:

acchaü acchaü jo acchaï  $  to vi ṇa appami jaṇaẏa-sua
    kiha vuccami haũ ekkallaü  $  jāsu sahejjā vīsa bhua


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 10:


jo tahĩ sāru kaïddhaẏa-sāhaṇĕ  $  so maĩ sattiĕ bhiṇṇu raṇaṅgaṇĕ
evahĩ ekku vahevaü rāhaü  $  kallaĕ tahŏ vi mahu vi pavarāhaü
kallaĕ tahŏ vi mahu vi jāṇijjaï  $  ekkamekka-ṇārāẏahĩ bhijjaï
kallaĕ tahŏ vi mahu vi ekkantaru  $  jimva tahŏ jimva mahu bhaggu maḍappharu
kallaĕ vaddhāvaṇaü tahekkahĕ  $  jimva ujjhā-ṇaẏarihĕ jimva laṅkahĕ
kallaĕ jimva mandoari rovaï  $  jimva jāṇaï appāṇaü sovaï
kallaĕ ṇaccaü gahiẏa-pasāhaṇu  $  jimva mahu jimva tahŏ keraü sāhaṇu
kallaĕ huavaha-dhagadhagamāṇahŏ  $  jimva so jimva haũ ḍhukku masāṇahŏ

ghattā:

jima maĩ jimva teṇa ṇihāliu  $  khara-dūsaṇa-samvukka-pahu
     jima maĩ jimva teṇāliṅgiẏa  $  kallaĕ raṇĕ jaẏalacchi-vahu"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 11:

to etthantarĕ rāhava-vīreṃ  $  dhīriu appaü carama-sarīreṃ
dhīriu kikkindhāhiva-rāṇaü  $  dhīriu jamvavantu vahu-jāṇaü
dhīriu rāvaṇa-uvavaṇa-maddaṇu  $  suhaḍu pahañjaṇa-añjaṇa-ṇandaṇu
dhīriu ṇalu ṇīlu vi bhāmaṇḍalu  $  diḍharahu kumuu kandu sasimaṇḍalu
dhīriu raẏaṇakesi raïvaddhaṇu  $  aṅgaü aṅgu taraṅgu vihīsaṇu
dhīriu candarāsi bhāmaṇḍalu  $  haṃsu vasantu seu velandharu
dhīriu dahimuhu kaluṇa-rasāhiu  $  gavaü gavakkhu suseṇu virāhiu
dhīriu taralu tāru tārāmuhu  $  kundu mahindu indu indāuhu

ghattā:

aṇṇu vi jo koi ruvantaü  $  so sāhārĕvi sakkiẏaü
    para ekku dasāsahŏ uppari  $  rosu ṇa dhīrĕvi sakkiẏaü


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 12:


virahāṇala-jāloli-palitteṃ  $  aṇṇu vi kova-pahañjaṇa-chitteṃ
kiẏa païjja raṇĕ rāhavacandeṃ  $  "riu rakkhijjaï jaï vi surindeṃ
jaï vi jaṇaddaṇeṇa mahi-māṇeṃ  $  jaï vi tiloẏaṇeṇa vamhāṇeṃ
jaï vi jameṇa kiẏanteṃ dhaṇaeṃ  $  khandeṃ jaï vi tiẏakkhahŏ taṇaeṃ
jaï vi pahañjaṇeṇa jaï varuṇeṃ  $  jaï vi miẏaṅkeṃ akkeṃ aruṇeṃ
païsaï jaï vi saraṇu kali-kālahŏ  $  lhikkaï ṇahĕ jalĕ thalĕ pāẏālahŏ
païsaï jaï vi vivarĕ giri-kandarĕ  $  sappa-kiẏantamitta-dantantarĕ
pesami sattu to i saĩ hattheṃ  $  tahŏ māẏāsuggīvahŏ pantheṃ

ghattā:

kallaĕ kumārĕ atthantaĕ  $  ṇivisu vi rāvaṇu jiaï jaï
    to appaü ḍahami valantaĕ  $  huvavahĕ kikkindhāhivaï"


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 13:


païjārūḍhĕ rāmĕ kula-dīveṃ  $  viraïu valaẏa-vūhu suggīveṃ
māẏā-valu vi viuvviu takkhaṇĕ  $  thiu parirakkha kareviṇu lakkhaṇĕ
haẏa-gaẏa-raha-pāikka-bhaẏaṅkaru  $  ṇaṃ jamakaraṇu suṭṭhu aï-duddharu
uppari pavara-vimāṇĕhĩ chaṇṇaü  $  abbhantarĕ maṇi-raẏaṇa-ravaṇṇaü
satta pavara-pāẏārāhiṭṭhiu  $  ṇaṃ ahiṇava-samasaraṇu pariṭṭhiu
saṭṭhi sahāsa matta-māẏaṅgahũ  $  gaẏavarĕ gaẏavarĕ pavara-rahaṅgahũ
rahavarĕ rahavarĕ tuṅga-turaṅgahũ  $  turaĕ turaĕ ṇaravarahũ abhaṅgahũ
viraïu ema vūhu ṇicchiddaü  $  ṇaṃ su-kaïnda-kavvu ghaṇa-saddaü

ghattā:

bhaẏagāraü duppaïsāraü  $  duṇṇirikkhu savvahŏ jaṇahŏ
    ṇaṃ hiẏavaü sīẏahĕ keraü  $  acalu abheu dasāṇaṇahŏ


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 14:


puvva-disāĕ vijaü jasa-luddhaü  $  pahilaĕ vārĕ sa-rahu sa-rahaddhaü
vīẏaĕ mārui taïẏaĕ dummuhu  $  kundu caütthaĕ pañcamĕ dahimuhu
chaṭṭhaĕ mandahatthu sattamĕ gaü  $  uttara-vārĕ pahillaĕ aṅgaü
vīẏaĕ aṅgadu taïaĕ ṇandaṇu  $  caütthĕ (?) kumuu pañcamĕ raïvaddhaṇu
chaṭṭhaĕ candaseṇu phuriẏāṇaṇu  $  sattamĕ candarāsi daṇu-dāraṇu
pacchima-vārĕ pahillaĕ sasimuhu  $  vīẏaĕ suhaḍu pariṭṭhiu diḍharahu
taïaĕ gavaü gavakkhu caütthaĕ  $  pañcamĕ tāru virāhiu chaṭṭhaĕ

ghattā:

jo savvahũ vuddhiĕ vaḍḍaü  $  jāsu bhaẏaṅkaru ricchu dhaĕ
    so jamvaü taruvara-paharaṇu  $  vārĕ pariṭṭhiu sattamaĕ


_______________________________________________________________


START
PAUMACARIU, Kaṇḍa IV, Saṃdhi 67, Kaḍavaka 15:


dāhiṇa-disaĕ pariṭṭhiu duddharu  $  vārĕ pahillaĕ ṇīlu dhaṇuddharu
vīẏaĕ ṇalu vara-laüḍi-bhaẏaṅkaru  $  kulisa-vihatthaü ṇāĩ purandaru
taïaĕ vārĕ vihīsaṇu thakkaü  $  sūla-pāṇi parivajjiẏa-saṅkaü
caüthaĕ vārĕ kumuu jamu jehaü  $  toṇā-jualāvīliẏa-dehaü
pañcamĕ vārĕ suseṇu samatthaü  $  vipphuriẏāharu konta-vihatthaü
chaṭṭhaĕ giri-kikkindha-puresaru  $  bhīsaṇa-bhiṇḍimāla-paharaṇa-karu
sattamĕ bhāmaṇḍalu asi lintaü  $  ṇāvaï palaẏa-davaggi palittaü
ema kiẏaĩ raṇĕ duppaïsāraĩ  $  vūhahŏ aṭṭhāvīsa i vāraĩ

ghattā:

tahĩ tehaĕ kālĕ paḍīvaü  $  ruvaï sa-dukkhaü dāsarahi
   pavarehĩ sa iṃ bhu va-daṇḍĕhĩ  $  puṇu puṇu apphālantu mahi


----------  [68. aṭṭhasaṭṭhimo saṃdhi]  ----------


bhāi-vioeṃ kaluṇa-saru  $  raṇĕ rāhavu rovaï jāvĕhĩ
ṇaṃ ūsāsu jaṇaddaṇahŏ  $  paḍicandu parāiu tāvĕhĩ


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 1:


āvīliẏa-diḍha-toṇā-jualu  $  vahu-raṇajhaṇanta-kiṅkiṇi-muhalu
maṇḍaliẏa-caṇḍa-kovaṇḍa-dharu  $  pāṇahara-paīhara-gahiẏa-saru
pariẏaḍḍhiẏa-raṇa-bhara-pavara-dhuru  $  vara-vaïri-pahara-kappariẏa-uru
veẏaṇḍa-soṇḍa-bhuvadaṇḍa-thiru  $  moraṅga-chatta-aṇusarisa-siru
gaü tettahĕ jettahĕ jaṇaẏa-suu  $  thiu vūha-vārĕ karavāla-bhuu
"ahŏ ahŏ bhāmaṇḍala bhaḍa-tilaẏa  $  sammāṇa-dāṇa-guṇa-gaṇa-ṇilaẏa
vijjā-paramesara bhaṇami paĩ  $  tihũ māsahũ avasaru laddhu maĩ
jaï darisāvahi rahu-ṇandaṇahŏ  $  to jīviu demi jaṇaddaṇahŏ"
taṃ vaẏaṇu suṇĕvi asahantaĕṇa  $  ṇiu rāmahŏ pāsu turantaĕṇa

ghattā:

"joihĩ vuccaï sasimuhihĕ  $  varahiṇa-kalāva-dhammellahĕ
     jīvaï lakkhaṇu dāsarahi  $  para ṇhavaṇa-jaleṇa visallahĕ


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 2:


suṇu deva devasaṅgīẏa-purĕ  $  vahu-riddhi-viddhi-jaṇa-dhaṇa-paürĕ
sasimaṇḍalu atthi ṇarāhivaï  $  suppaha mahaevi marāla-gaï
paḍicandu tāsu uppaṇṇu suu  $  so haũ romañcubbhiṇṇa-bhuu
sa-kalattaü keṇa vi kāraṇĕṇa  $  kira līlaĕ jāmi ṇahaṅgaṇĕṇa
mehuṇiẏahĩ taṇaü vaïru sarĕvi  $  to sahasavijaü thiu uttharĕvi
sa-kasāẏa ve vi ṇahĕ abbhiḍiẏa  $  ṇaṃ disa-dugghoṭṭa samāvaḍiẏa
teṃ āẏāmeppiṇu abhava-bhava  $  mahu satti visajjiẏa caṇḍa-rava
viṇibhindĕvi paḍiu tāĕ raṇĕ  $  ujjhahĕ vāhirĕ ujjāṇa-vaṇĕ
ṇivaḍantaü bharaheṃ lakkhiẏaü  $  gandhovaeṇa abbhokkhiẏaü

ghattā:

teṃ abbhokkhaṇa-vāṇiĕṇa  $  valam aṇuappāiu meraü
     jāu visallu puṇaṇṇavaü  $  ṇaṃ ṇehu vilāsiṇikeraü


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 3:


puṇu pucchiu bharaha-ṇarindu maĩ  $  "ĕu gandha-salilu kahĩ laddhu paĩ"
teṇa vi mahu gujjhu ṇa rakkhiẏaü  $  sattuhaṇa-variṭṭheṃ akkhiẏaü
"sa-visaẏahŏ aüjjhā-paṭṭaṇahŏ  $  uppaṇṇa vāhi savvahŏ jaṇahŏ
ura-ghāu arocaü dāhu jaru  $  kala-saṇṇivāu gahu chaddi-karu
sirĕ sūlu kavāla-rou pavaru  $  sappaḍisaü (?) khāsu sāsu avaru
tehaĕ kālĕ tahĩ ekku jaṇu  $  sa-kalattu sa-puttu sa-vandhujaṇu
sa-dhaü sa-valu sa-ṇaẏaru sa-pariẏaṇu  $  parijiẏaï saïttaü doṇaghaṇu
jiha suravaï savva-vāhi-rahiu  $  siri-sampaẏa-riddhi-viddhi-sahiu

ghattā:

teṇa visallahĕ taṇaü jalu  $  āṇeppiṇu uppari ghittaü
    paṭṭaṇu paccujīviẏaü  $  sa-paüru ṇaṃ amieṃ sittaü"

_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 4:


jaṃ paccujīviu saẏalu jaṇu  $  taṃ bharaheṃ pucchiu doṇaghaṇu
"ahŏ māma eu kahĩ laddhu jalu  $  ṇāṇāviha-gandha-riddhi-vahulu
para-kajju jema jaṃ sīẏalaü  $  jiṇa-sukka-jhāṇu jiha ṇimmalaü
jiṇa-vaẏaṇa jema jaṃ vāhi-haru  $  suhi-daṃsaṇu jiha āṇanda-ẏaru"
taṃ ṇisuṇĕvi doṇu ṇarāhivaï  $  papphulliẏa-vaẏaṇa-kamalu cavaï
"mama duhiẏahĕ amara-maṇoharihĕ  $  iu ṇhavaṇu visallā-sundarihĕ
viṇu bhantiĕ amiẏahŏ aṇuharaï  $  jasu laggaï tāsu vāhi haraï"
taṃ ṇisuṇĕvi bharaheṃ pujjiẏaü  $  ṇiẏa-ṇaẏarahŏ doṇu visajjiẏaü

ghattā:

appuṇu gaü taṃ jiṇa-bhavaṇu  $  jaṃ sāsaẏa-sokkha-ṇihāṇu
    ṇāvaï saggahŏ ucchalĕvi  $  mahi-maṇḍalĕ paḍiu vimāṇu


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 5:


tahĩ siddha-kūḍĕ sura-sārāhŏ  $  kiẏa thui arahanta-bhaḍārāhŏ
taïlokka-cakka-paramesarahŏ  $  a-kasāẏahŏ ṇiddaṭṭhāharahŏ
su-pariṭṭhiẏa-thira-sīhāsaṇahŏ  $  āvandhura-cāmara-vāsaṇahŏ
dhūvanta-dhavala-chatta-ttaẏahŏ  $  kiẏa-caüviha-kamma-kula-kkhaẏahŏ
bhāmaṇḍala-maṇḍiẏa-pacchalahŏ  $  paharaṇa-rahiẏahŏ jaẏa-vacchalahŏ
taïlokka-lacchi-lacchiẏa-urahŏ  $  paripāliẏa-ajarāmara-purahŏ
mohandhāsura-viṇibhindaṇahŏ  $  uppatti-velli-parichindaṇahŏ
saṃsāra-mahadduma-pāḍaṇahŏ  $  kandappa-maḍapphara-sāḍaṇahŏ
indiẏa-uddahaṇa-ṇivandhaṇahŏ  $  ṇiddaḍḍha-dukiẏa-kammendhaṇahŏ

ghattā:

tahŏ suravara-paramesarahŏ  $  kiẏa vandaṇa bharaha-ṇarindeṃ
     giri-kaïlāsĕ samosaraṇĕ  $  ṇaṃ paḍhama-jiṇindahŏ indeṃ


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 6:

jiṇu vandĕvi vandiu parama-risi  $  jeṃ darisiẏa dasaviha-dhamma-disi
jo dūsaha-parisaha-bhara-sahaṇu  $  jo pañca-mahavvaẏa-ṇivvahaṇu
jo tava-guṇa-sañjama-ṇiẏama-dharu  $  tihĩ guttihĩ guttaü khanti-ẏaru
jo tihĩ sallehĩ ṇa salliẏaü  $  jo saẏala-kasāẏahĩ melliẏaü
jo saṃsārovahi-ṇimmahaṇu  $  jo rukkha-mūlĕ pāusa-sahaṇu
jo kiḍikiḍijanta-puḍiẏa-ṇaẏaṇu  $  jo sisira-kālĕ vāhirĕ saẏaṇu
jo uṇhālaĕ attāvaṇiu  $  jo candāẏaṇiu atoraṇiu
jo vasaï masāṇĕhĩ bhīsaṇehĩ  $  vīrāsaṇa-ukkuḍuāsaṇĕhĩ
jo meru-giri va dhīrattaṇĕṇa  $  jo jalahi va gambhīrattaṇĕṇa
attā


so muṇivaru caü-ṇāṇa-dharu  $  paṇaveppiṇu bharaheṃ vuccaï
      "kāĩ visallaĕ taü kiẏaü  $  jeṃ māṇusu vāhiĕ muccaï"


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 7:


taṃ vaẏaṇu suṇeppiṇu bhaṇaï risi  $  ṇiẏa khaẏahŏ jeṇa aṇṇāṇa-ṇisi
"suṇu puvva-videhĕ riddhi-paüru  $  ṇāmeṇa puṇḍariṅkiṇi-ṇaẏaru
tihuaṇa-āṇandu titthu ṇivaï  $  līlā-paramesaru cakkavaï
tahŏ suẏa ṇāmeṇāṇaṅgasara  $  ummilla-paohara kaṇṇa vara
sohagga-rāsi lāẏaṇṇa-ṇihi  $  ṇaṃ sarahasa chaṇa-jaṇa-bhavaṇa-dihi
ṇaṃ sulaliẏa saraẏa-miẏaṅka-paha  $  ṇaṃ vibbhama-kāriṇi kāma-kaha
ṇaṃ maṇahara candaṇa-rukkha-laẏa  $  gabbhesari rūvahŏ pāru gaẏa
ṇiruvama-taṇu aïsaeṇa sahaï  $  vammaha-dhāṇukkiẏa-līla vahaï

ghattā:

bhaüha-cāva-loẏaṇa-guṇĕhĩ  $  jasu diṭṭhi-sarāsaṇi lāvaï
     taṃ māṇusu ghummāviẏaü  $  dukkaru ṇiẏa-jīviu pāvaï


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 8:


tahĩ avasarĕ mahiẏalĕ pasariẏa-jasu  $  vijjāharu ṇāmeṃ puṇṇavvasu
maṇi-vimāṇĕ dhūvanta-dhaẏaggaĕ  $  tahĩ āruhĕvi āu olaggaĕ
ṇivaḍiẏa diṭṭhi tāva tahŏ tettahĕ  $  vasaï aṇaṅgavāṇa sā jettahĕ
muddhaẏanda-muha muddhaḍa vālī  $  ahiṇava-rambha-gabbha-somālī
sahaï pariṭṭhiẏa mandirĕ maṇaharĕ  $  lacchi va kamala-vaṇahŏ abbhantarĕ
mālaï-mālā-maüẏa-karālaĕ  $  ṇaẏaṇahĩ viddhu aṇaṅgasarālaĕ
viṇu cāveṃ viṇu viraïẏa-thāṇeṃ  $  viṇu guṇehĩ viṇu sara-sandhāṇeṃ
viṇu paharaṇĕhĩ to vi jajjariẏaü  $  ṇa gaṇaï kiṃ pi puṇavvasu jariẏaü

ghattā:

loẏaṇa-sara-paharāhaĕṇa  $  karavālu bhaẏaṅkaru dāvĕvi
    pekkhantahŏ savvahŏ jaṇahŏ  $  ṇiẏa kaṇṇa vimāṇĕ caḍāvĕvi

_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 9:


jaṃ ahiṇava-komala-kamala-karā  $  valimaṇḍaĕ levi aṇaṅgasarā
sa-vimāṇu pavaṇa-maṇa-gamaṇa-gaü  $  devahũ dāṇavahu mi raṇĕ ajaü
taṃ cakkāhivaï-laddha-pasarā  $  vijjāhara paharaṇa-gahiẏa-karā
kovaggi-palitta-phuriẏa-vaẏaṇā  $  daṭṭhāhara bhū-bhaṅgura-ṇaẏaṇā
gajjanta padhāiẏa takkhaṇeṇa  $  ṇaṃ sa-jala jalaẏa gaẏaṇaṅgaṇeṇa
"khala khudda pāva dakkhavahi muhu  $  kahĩ kaṇṇa laeviṇu jāi tuhũ
taṃ ṇisuṇĕvi kovāṇala-jaliu  $  ṇaṃ sīhu gaïnda-thaṭṭĕ valiu
teṃ paḍhama-bhiḍanteṃ bhaggu valu  $  ṇāvaï avasaddeṃ kavva-dalu

ghattā:

kaha vi paropparu santhavĕvi  $  sa-dhaẏaggu sa-hei sa-vāhaṇu
    girivarĕ jalahara-vindu jiha  $  utthariu paḍīvaü sāhaṇu


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 10:


kaḍḍhiẏa-dhaṇuhara-melliẏa-sarĕhĩ  $  tihuaṇaāṇandahŏ kiṅkarĕhĩ
savvĕhĩ ṇippasaru ṇiratthu kiu  $  pāḍiu vimāṇu paricchiṇṇu dhaü
ṇāsaṅghiu jaṃ arivara-ṇivahu  $  taṃ vijja sareppiṇu paṇṇalahu
ghattiẏa dharaṇiẏalĕ aṇaṅgasarā  $  ṇaṃ saraẏa-miẏaṅkeṃ joṇha varā
su paṇaṭṭhu puṇavvasu gīḍha-bhaü  $  ṇaṃ hariṇu sarāsaṇi-tāsu gaü
alahanta vatta kaṇṇahĕ taṇiẏa  $  kiṅkara vi patta puri appaṇiẏa
anteuru lakkhiu vimaṇa-maṇu  $  ṇaṃ tuhiṇa-chittu saẏavatta-vaṇu
atthāṇu vi soha ṇa dei kiha  $  jovvaṇu viṇu kāma-kahāĕ jiha

ghattā:

kahiu ṇarindahŏ kiṅkarĕhĩ  $  "jalĕ thalĕ gaẏaṇaẏalĕ gaviṭṭhī
    siddhi jema ṇāṇeṇa viṇu  $  tiha amhahĩ kaṇṇa ṇa diṭṭhī"


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 11:


etthantarĕ chaṇa-miẏaṅka-muhiẏa  $  tihuaṇaāṇanda-rāẏa-duhiẏa
paṇṇalahua-vijjaĕ ghitta tahĩ  $  suṇṇāsaṇu bhīsaṇu raṇṇu jahĩ
jahĩ dāriẏa-kari-kumbha-tthalaĩ  $  ucchaliẏa-dhavala-muttāhalaĩ
duppekkha-tikkha-ṇakkhaṅkiẏaĩ  $  dīsanti sīha-parisakkiẏaĩ
jahĩ danti-danta-musalāhaẏaĩ  $  dīsanti bhagga pāẏava-saẏaĩ
jahĩ visama-taḍaĩ mahiẏalĕ gaẏaĩ  $  vaṇamahisa-siṅga-juvalukkhaẏaĩ
suvvanti jetthu kaï-vukkiẏaĩ  $  ekalla-kola-ārukkiẏaĩ
vaṇavasaha-jūha-muha-ḍhekkiẏaĩ  $  vāẏasa-raḍiẏaĩ siva-phokkiẏaĩ

ghattā:

tahĩ tehaĕ vaṇĕ kāmasara  $  jala-vāhiṇi viula vihāvaï
    vaṅka-valaẏa-vibbhama-guṇĕhĩ  $  sari poḍha-vilāsiṇi ṇāvaï


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 12:

tahĩ jalavāhiṇi-taḍĕ vaïsarĕvi  $  dhāhāviu kulaharu sambharĕvi
"hā tāẏa tāẏa maĩ santhavahi  $  hā māĕ māĕ sirĕ karu thavahi
hā bhāi bhāi mambhīsa karĕ  $  gaẏa vaggha siṅgha ḍhukkanta dharĕ
hā vihi hā kāĩ kiẏanta kiu  $  eu vasaṇu kāĩ mahu dakkhaviu
hā kāĩ kiẏaĩ maĩ dukkiẏaĩ  $  jaṃ ṇihi dāvĕvi ṇaẏaṇaĩ hiẏaĩ
evahĩ āiu ettahĕ maraṇu  $  to vari muiẏahĕ jiṇavaru saraṇu
jeṃ bhava-saṃsārahŏ uttarami  $  ajarāmara-puravaru païsarami"
sā ema bhaṇĕvi saṇṇāsĕ thiẏa  $  hattha-saẏahŏ uvari ṇivitti kiẏa

ghattā:

varisahũ saṭṭhi sahāsa thiẏa  $  tava-caraṇĕ pariṭṭhiẏa jāvĕhĩ
    ṇava-maẏalañchaṇa-leha jiha  $  saüdāseṃ dīsaï tāvĕhĩ


_______________________________________________________________


START
PAUMACARIU, Kaṇḍa IV, Saṃdhi 68, Kaḍavaka 13:


chuḍu chuḍu tahĩ pavara-bhuaṅgamĕṇa  $  dehaddhu giliu ura-jaṅgamĕṇa
vollijjaï to vijjāharĕṇa  $  "kiṃ hammaü ajagaru asivarĕṇa"
paramesari pabhaṇaï savva-saha  $  "kiṃ tavasihĩ juttī pāṇa-vaha
akkhejjahi tāẏahŏ eha vihi  $  tuha duhiẏaĕ rakkhiẏa sīla-ṇihi
tava-caraṇu ṇirosahu ujjaviu  $  ajaẏarahŏ sarīru samallaviu"
saüdāseṃ jaṃ tahĩ lakkhiẏaü  $  taṃ saẏalu ṇarindahŏ akkhiẏaü
tihuaṇaāṇandu padhāiẏaü  $  kaluṇaï (?) kandantu parāiẏaü
saẏaṇahũ uppāiu dāhu para  $  jiṇu jaẏa-bhaṇanti mua 'ṇaṅgasara
ṇiẏa jeṇa so vi taü karĕvi muu  $  dasarahahŏ puttu somitti huu

ghattā:

eha vi marĕvi aṇaṅgasara  $  uppaṇṇa visallā-sundari
      vala tahĕ taṇĕṇa jaleṇa para  $  sa ĩ bhu va dhuṇantu uṭṭhaï hari'


----------  [69. ekkuṇasattarīmo saṃdhi]  ----------


vijjāhara-vaẏaṇa-rasāẏaṇĕṇa  $  āsāsiu valahaddu kiha
ṇahĕ paḍivā-ẏandeṃ diṭṭhaĕṇa  $  kahi mi ṇa māiu uvahi jiha


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 1:


sarahasĕṇa parajjiẏa-āhaveṇa  $  sāmanta pajoiẏa rāhaveṇa
"kiṃ kahŏ vi atthi maṇu saïẏa-aṅgĕ  $  jo ei aṇuṭṭhantaĕ paẏaṅgĕ
jo jaṇaï maṇoraha mahu maṇāsu  $  jo jīviu dei jaṇaddaṇāsu"
taṃ vaẏaṇu suṇĕvi maru-ṇandaṇeṇa  $  vuccaï rāvaṇa-vaṇa-maddaṇeṇa
"mahu atthi deva maṇu saïẏa-aṅgĕ  $  haũ emi aṇuṭṭhantaĕ paẏaṅgĕ
haũ jaṇami maṇohara tuha maṇāsu  $  haũ jīviu demi jaṇaddaṇāsu"
tārā-taṇaeṇa vi vuttu eva  $  "haũ haṇuvahŏ homi sahāu deva"
bhāmaṇḍalu pabhaṇaï "suṇu susāmi  $  haũ vihĩ uttara-sakkhiṇaü jāmi"

ghattā:

te jaṇaẏa-pavaṇa-suggīva-suẏa  $  rāmahŏ calaṇĕhĩ paḍiẏa kiha
    kallāṇa-kālĕ titthaṅkarahŏ  $  tiṇṇi vi tihuvaṇa-inda jiha


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 2:

ārūḍha vimāṇĕhĩ sundarehĩ  $  amarehi va savva-suhaṅkarehĩ
cumvaṇĕhĩ va ṇāṇāviha-sarehĩ  $  siva-paẏahĩ va muttāvali-dharehĩ
kāmiṇi-muhĕhĩ va vaṇṇujjalehĩ  $  chiñchaï-cittehĩ va cañcalehĩ
mahakaï-kavvehĩ va sughaḍiehĩ  $  supurisa-cariehĩ va paẏaḍiehĩ
therāsaṇehĩ va ali-muhaliehĩ  $  saï-cārittehĩ va akhaliehĩ
ṇava-jovvaṇĕhĩ va ṇaha-goẏarehĩ  $  jiṇa-sirĕhĩ va bhāmaṇḍala-dharehĩ
vaẏaṇehĩ va haṇuva-pasaṅgaehĩ  $  pāhuṇĕhĩ va gamaṇa-maṇaṅgaehĩ
thiẏa tehĩ vimāṇĕhĩ maṇimaehĩ  $  ṇaṃ vara-phullanduẏa paṅkaehĩ

ghattā:

maṇa-gamaṇĕhĩ gaẏaṇĕ paẏaṭṭaĕhĩ  $  lakkhiu lavaṇa-samuddu kiha
    mahi-maḍaẏahŏ ṇahaẏala-rakkhasĕṇa  $  phāḍiu jaṭhara-paesu jiha


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 3:

dīsaï raẏaṇāẏaru raẏaṇa-vāhu  $  viñjhu va sa-vāri chandu va sa-gāhu
atthāhu suhi va hatthi va karālu  $  bhaṇḍāriu vva vahu-raẏaṇa-pālu
sūhava-puriso vva saloṇa-sīlu  $  suggīvu va paẏaḍiẏa-indaṇīlu
jiṇa-suva-cakkavaï va kiẏa-vaselu  $  majjhaṇṇu va upparĕ caḍiẏa-velu
tavasi va paripāliẏa-samaẏa-sāru  $  dujjaṇa-puriso vva sahāva-khāru
ṇiddhaṇa-ālāvu va appamāṇu  $  joisu va mīṇa-kakkaḍaẏa-thāṇu
maha-kavva-ṇivandhu va sadda-gahiru  $  cāmīẏara-casaẏu va pīẏa-maïru
taṃ jalaṇihi ullaṅghantaehĩ  $  vohitthaĩ diṭṭhaĩ jantaehĩ
ṇīsīhavaḍaĩ lamviẏa-halāĩ  $  maharisi-cittāĩ va avicalāĩ

ghattā:

aṇṇu vi thovantaru jantaĕhĩ  $  tihi mi ṇihāliu giri malaü
      jo lavali-valahŏ candaṇa-sarahŏ  $  dāhiṇa-pavaṇahŏ thāmalaü


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 4:


jahĩ juvaï-paūru-parajjiẏāĩ  $  rattuppala-kaẏali-vaṇaĩ thiẏāĩ
kāmiṇi-gaï-chāẏā-bhaṃsiẏāĩ  $  jahĩ haṃsa-ulaĩ āvāsiẏāĩ
kara-karaẏala-ohāmiẏa-maṇāĩ  $  jahĩ mālaï-kaṅkellī-vaṇāĩ
jahĩ vaẏaṇa-ṇaẏaṇa-paha-ghalliẏāĩ  $  kamalindīvaraĩ samalliẏāĩ
jahĩ mahura-vāṇi avahatthiẏāĩ  $  koila-kulāĩ kasaṇaĩ thiẏāĩ
bhaühāvali-chāẏā-vaṅkiẏāĩ  $  jahĩ ṇimva-dalaĩ kaḍuẏaĩ kiẏāĩ
jahĩ cihura-bhāra-ohāmiẏāĩ  $  varahiṇa-kulāĩ rovāviẏāĩ
taṃ malaü muĕvi viharanti jāva  $  dāhiṇa-mahuraĕ āsaṇṇa tāva

ghattā:

kikkindha-mahāgiri lakkhiẏaü  $  tuṅga-siharu koḍḍāvaṇaü
    chuḍu ramiẏahĕ puhaï-vilāsiṇihĕ  $  ura-paesu sohāvaṇaü


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 5:

jahĩ indaṇīla-kara-bhijjamāṇu  $  sasi thāi juṇṇa-dappaṇa-samāṇu
jahĩ paümarāẏa-kara-teẏa-piṇḍu  $  rattuppala-saṇṇihu hoi caṇḍu
jahĩ maragaẏa-khāṇi vi vipphuranti  $  sasi-vimvu bhisiṇi-pattu va karanti
taṃ mellĕvi rahasucchaliẏa-gatta  $  ṇivisaddheṃ sari kāveri patta
jā laïẏa vihañjĕvi ṇaravarehĩ  $  mahakavva-kahā iva kaïvarehĩ
sāmiẏa-āṇā iva kiṅkarehĩ  $  titthaṅkara-vāṇi va gaṇaharehĩ
siva-sāsaẏa-motti va heuehĩ  $  vara-sadduppatti va dhāuehĩ
puṇu diṭṭha mahāṇaï tuṅgabhadda  $  kari-maẏara-maccha-ohara-raüdda

ghattā:
asahanteṃ vaṇadava-pavaṇa-jhaḍa  $  dūsaha-kiraṇa-divāẏarahŏ
    ṇaṃ sajjheṃ suṭṭhu tisāiĕṇa  $  jīha pasāriẏa sāẏarahŏ


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 6:


puṇu diṭṭha pavāhiṇi kiṇhavaṇṇa  $  kiviṇattha-paütti va mahi-ṇisaṇṇa
puṇu indaṇīla-kaṇṭhiẏa dhareṇa  $  dakkhaviẏa samuddahŏ āẏareṇa
puṇu sari bhīmarahi jaloha-phāra  $  jā seuṇa-desahŏ amiẏa-dhāra
puṇu golā-ṇaï manthara-pavāha  $  sajjheṇa pasāriẏa ṇāĩ vāha
puṇu veṇṇi-paüṇhiu vāhiṇīu  $  ṇaṃ kuḍila-sahāvaü kāmiṇīu
puṇu tāvi mahāṇaï suppavāha  $  sajjaṇa-metti vva aladdha-thāha
thovantarālĕ puṇu viñjhu thāi  $  sīmantaü pihimihĕ taṇaü ṇāi
puṇu revā-ṇaï haṇuvaṅgaehĩ  $  sā ṇindiẏa rosa-vasaṅgaehĩ
"kiṃ viñjhahŏ pāsiu uvahi cāru  $  jo sa-visu kiviṇu accanta-khāru"
taṃ ṇisuṇĕvi sīẏa-sahoẏareṇa  $  ṇibbhacchiẏa ṇahaẏala-goẏareṇa

ghattā:

"jaṃ viñjhu muĕvi gaẏa sāẏarahŏ  $  mā rūsahŏ revā-ṇaïhĕ
      ṇilloṇu muaï saloṇu saraï  $  ṇiẏa-sahāu ĕu tiẏamaïhĕ"

_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 7:


sā ṇammaẏa dūrantarĕṇa catta  $  puṇu ujjaẏaṇi ṇiviseṇa patta
jahĩ jaṇavaü sa-dhaṇu mahā-ghaṇo vva  $  rāmovari vacchalu lakkhaṇo vva
guṇavantaü dhaṇuhara-saṅgaha vva  $  amuṇiẏa-kara-sira-taṇu vammaho vva
sa vi dummahila va ujjeṇi mukka  $  puṇu pāriẏattu mālavaü ḍhukka
jo dhaṇṇālaṅkiu ṇaravaï vva  $  ucchuhaṇu kusumasaru raïvaï vva
taṃ mellĕvi jaüṇā-ṇaï pavaṇṇa  $  jā alaẏa-jalaẏa-gavalāli-vaṇṇa
jā kasiṇa bhuaṅgi va visahŏ bhariẏa  $  kajjala-reha va ṇaṃ dharaĕ dhariẏa
thovantarĕ jala-ṇimmala-taraṅga  $  sasi-saṅkha-samappaha diṭṭha gaṅga

ghattā:

amhahã vihĩ garuvaü kavaṇu jaĕ  $  jujjhĕvi āeṃ maccharĕṇa
    himavantahŏ ṇaṃ avaharĕvi ṇiẏa  $  dhaẏa-vaḍāẏa raẏaṇāẏarĕṇa


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 8:

thovantarĕ tihi mi aüjjha diṭṭha  $  puṇu siddhipurihĩ siddha va païṭṭha
jahĩ mihuṇaĩ ārambhiẏa-raẏāĩ  $  panthiẏa iva uccāiẏa-paẏāĩ
pāhuṇa iva avaruṇḍaṇa-maṇāĩ  $  girivara-gattā iva savvaṇāĩ
avicala-rajjā iva su-karaṇāĩ  $  risiula iva bhāva-parāẏaṇāĩ
dhaṇuhara iva guṇa-melliẏa-sarāĩ  $  aharattā iva paharāurāĩ
puṇu ṇaravaï maṃdirĕ gaẏa turanta  $  muṇi-suvvaẏa-jiṇa-maṅgalaĩ ganta
saggāvaẏārĕ jammābhiseĕ  $  ṇikkhavaṇĕ ṇāṇĕ ṇivvāṇacchaĕ
titthaẏara-parama-devāhã jāĩ  $  pañca vi kallāṇaĩ honti tāĩ

ghattā:

"mahi mandaru sāẏaru jāva ṇahu  $  jāva disaü mahaṇaï-jalaĩ
     taü hontu tāva jiṇa-kerāĩ  $  puṇṇa-pavittaĩ maṅgalaĩ"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 9:


teṃ maṅgala-saddeṃ pahu viuddhu  $  ṇaṃ chaṇa-maẏalañchaṇu addha-addhu
ṇaṃ uaẏa-mahīharĕ taruṇa-mittu  $  ṇaṃ māṇasa-saru ravi-kiraṇa-chittu
ṇaṃ vāla-līlu kesari-kisoru  $  ṇaṃ suravaï sura-vahu-citta-coru
uṭṭhanteṃ vahu-maṇi-gaṇa-ciẏāĩ  $  lakkhiẏaĩ vimāṇaĩ khañciẏāĩ
ṇaṃ ṇahaẏala-kamalaĩ vihasiẏāĩ  $  sajjaṇa-vaẏaṇāĩ va pahasiẏāĩ
ṇikkāraṇĕ jāĩ papphulliẏāĩ  $  su-kalattaĩ ṇāĩ samalliẏāĩ
ṇiddiṭṭha vimāṇĕhĩ tehĩ vīra  $  savvāharaṇālaṅkiẏa-sarīra
paripucchiẏa "tumhĕ paẏaṭṭa ketthu  $  kiṃ māẏāpurisa paḍhukka etthu

ghattā:

hemanta-gimha-pāusa-samaẏa  $  kiṃ avaẏavĕhĩ alaṅkariẏa
    kiṃ tiṇṇi vi hari-hara-caüvaẏaṇa  $  āeṃ veseṃ avaẏariẏa"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 10:


vaẏaṇeṇa teṇa bharahahŏ taṇeṇa  $  vollijjaï jaṇaẏahŏ ṇandaṇeṇa
"haũ bhāmaṇḍalu haṇuvantu ehu  $  uhu aṅgaü rahasucchaliẏa-dehu
tiṇṇi vi āiẏa kajjeṇa jeṇa  $  suṇu akkhami kiṃ vahu-vitthareṇa
sīẏahĕ kāraṇĕ rosiẏa-maṇāhã  $  raṇu vaṭṭaï rāhava-rāvaṇāhã
lakkhaṇu sattiĕ viṇibhiṇṇu tetthu  $  dukkaru jīvaï teṃ āẏa etthu"
taṃ vaẏaṇu suṇĕvi paripālielu  $  ṇaṃ kulisa-samāhaü paḍiu selu
ṇaṃ cavaṇa-kālĕ saggahŏ surindu  $  ummucchiu kaha vi kaha vi ṇarindu
dukkhāuru dhāhāvaṇahĩ laggu  $  puṇṇa-kkhaĕ hari va muantu saggu

ghattā:

"hā paĩ somitti marantaĕṇa  $  maraï ṇiruttaü dāsarahi
    bhattāra-vihūṇiẏa ṇāri jiha  $  ajju aṇāhīhūẏa mahi


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 11:


hā bhāẏara ekkasi dehi vāẏa  $  hā paĩ viṇu jaẏa-siri vihava jāẏa
hā bhāẏara mahu sirĕ paḍiu gaẏaṇu  $  hā hiẏaü phuṭṭu dakkhavahi vaẏaṇu
hā bhāẏara varahiṇa-mahura-vāṇi  $  mahu ṇivaḍio 'si dāhiṇaü pāṇi
hā kiṃ samuddĕ jala-ṇivahu khuṭṭu  $  hā kiha diḍhu kumma-kaḍāhu phuṭṭu
hā kiha suravaï lacchiĕ vimukku  $  hā kiha jamarāẏahŏ maraṇu ḍhukku
hā kiha diṇaẏaru kara-ṇiẏara-cattu  $  hā kiha aṇaṅgu dohaggu pattu
hā cañcalihūaü kema meru  $  hā kema jāu ṇiddhaṇu kuveru

ghattā:

hā ṇivvisu kiha dharaṇindu thiu  $  ṇippahu sasi sihi sīẏalaü
    ṭalaṭalihūī kema mahi  $  kema samīraṇu ṇiccalaü


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 12:

labbhaï raẏaṇāẏarĕ raẏaṇa-khāṇi  $  labbhaï koila-kulĕ mahura-vāṇi
labbhaï candaṇu giri-malaẏa-siṅgĕ  $  labbhaï suhavattaṇu juvaï-aṅgĕ
labbhaï dhaṇu dhaṇaĕ dharā-pavaṇṇu  $  labbhaï kañcaṇa-pāvaĕ suvaṇṇu
labbhaï pesaṇĕ sāmiẏa-pasāu  $  labbhaï kiĕ viṇaĕ jaṇāṇurāu
labbhaï sajjaṇĕ guṇa-dāṇa-kitti  $  siẏa asivarĕ guru-kulĕ parama titti
labbhaï vasiẏaraṇĕ kalatta-raẏaṇu  $  mahakavvĕ suhāsiu sukaï-vaẏaṇu
labbhaï uvaẏāra-maïĕ su-mittu  $  maddavĕhĩ vilāsiṇi-cāru-cittu
labbhaï para-tīrĕ mahagghu bhaṇḍu  $  vara-velu-mūlĕ veḍujja-khaṇḍu

ghattā:

gaĕ mottiu siṅghala-dīvĕ maṇi  $  vaïrāgarahŏ vajju paüru
    āẏaĩ savvaĩ labbhanti jaĕ  $  ṇavara ṇa labbhaï bhāi-varu"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 13:

rovanteṃ dasaraha-ṇandaṇeṇa  $  dhāhāviu savveṃ pariẏaṇeṇa
dukkhāuru rovaï saẏalu lou  $  ṇaṃ cappĕvi cappĕvi bhariu sou
rovaï bhiccaẏaṇu samudda-hatthu  $  ṇaṃ kamala-saṇḍu hima-pavaṇa-ghatthu
rovaï anteuru soẏa-puṇṇu  $  ṇaṃ chijjamāṇu saṅkha-ulu vuṇṇu
rovaï avarāiva rāma-jaṇaṇi  $  kekkaẏa dāiẏa-taru-mūla-khaṇaṇi
rovaï suppaha vicchāẏa jāẏa  $  rovaï sumitta somitti-māẏa
"hā putta putta kettahi gao 'si  $  kiha sattiĕ vaccha-tthalĕ hao 'si
hā putta marantu ṇa joio 'si  $  daïveṇa keṇa vicchoio 'si

ghattā:

rovantiĕ lakkhaṇa-māẏariĕ  $  saẏalu lou rovāviẏaü
    kāruṇṇaĕ kavva-kahāĕ jiha  $  ko va ṇa aṃsu muāviẏaü"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 14:


pariharĕvi sou bharahesareṇa  $  karavālu laïu dāhiṇa-kareṇa
raṇa-bheri samāhaẏa diṇṇa saṅkha  $  sāhaṇu saṇṇaddhu aladdha saṅkha
raha jottiẏa kiẏa kari sāri-sajja  $  pakkhariẏa turaṅgama jaẏa-jasajja
sarahasu saṇṇajjhaï bharahu jāva  $  bhāmaṇḍaleṇa viṇṇattu tā̃va
"paĩ gaĕṇa vi sijjhaï ṇāhĩ kajju  $  taṃ kari hari jīvaï jeṇa ajju
jaï diṇṇu visallahĕ taṇaü ṇhavaṇu  $  to akkhahi pesaṇu ṇa kiu kavaṇu"
taṃ vaẏaṇu suṇeppiṇu bhaṇaï rāu  $  "kiṃ salileṃ saĩ jĕ visalla jāu"
paṭṭhaviẏa mahallā gaẏa turanta  $  kaütikamaṅgalu ṇiviseṇa patta

ghattā:

viṇṇaviu ṇaveppiṇu doṇaghaṇu  $  "jīviu deva dehi harihĕ
    ṇīsaraü satti vacchatthalahŏ  $  jalĕṇa visallāsundarihĕ"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 15:


ettaḍiẏa volla paḍivaṇṇa jāva  $  kekkaï sampāviẏa tahĩ ji tāva
paṇaveppiṇu bhāẏaru vuttu tīĕ  $  "karĕ gamaṇu visallā-sundariĕ
jīvaü lakkhaṇu hammaü dasāsu  $  pūrantu maṇoraha rāhavāsu
āṇandu pavaḍḍhaü jāṇaīhĕ  $  taṇu tāraü dukkha-mahāṇaīhĕ
aṇṇu vi visalla tahŏ puvva-diṇṇa  $  laggaü karaẏalĕ sabbhāva-bhiṇṇa"
taṃ vaẏaṇu suṇĕvi parituṭṭhu doṇu  $  "uṭṭhaü ṇārāẏaṇu akhaẏa-toṇu"
paṭṭhaviẏa visalla khaṇantareṇa  $  sahũ kaṇṇa-sahāseṃ uttareṇa
gaẏa jaẏakāreppiṇu doṇamehu  $  kekkaïẏa parāiẏa ṇiẏaẏa-gehu

ghattā:

haṇuvaṅgaẏa-bhāmaṇḍala-bharaha  $  diṭṭha visallā-sundariĕ
    ṇaṃ majjha-padesĕ païṭṭhiẏaĕ  $  caü maẏarahara vasundhariĕ

_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 16:


sa vi ṇaẏaṇakaḍakkhiẏa dujjaehĩ  $  siẏa ṇāvaï caühu mi disa-gaehĩ
teṃ pulaïẏa ṇava-ṇīluppalacchi  $  vavasāu karantahŏ kahŏ ṇa lacchi
puṇu pomāiu lakkhaṇu kumāru  $  "saṃsārahŏ laï ettaḍaü sāru
jaï jīviu keva vi kaha vi pattu  $  to dhaṇṇaü jasu ehaü kalattu"
bhāmaṇḍaleṇa kokkāviẏāu  $  lahu ṇiẏaẏa-vimāṇĕ caḍāviẏāu
tiṇṇi vi saṃcalla ṇahaṅgaṇeṇa  $  gaẏa laṅka parāiẏa takkhaṇeṇa
jiha jiha kaṇṇaü ḍhukkanti tāu  $  tiha tiha vimalīhūẏaü disāu
rāmeṇa vuttu "jamvava vihāṇu  $  laï appaü dahami hariṃ samāṇu"

ghattā:

dhīriu rāhavu ricchaddhaĕṇa  $  "jaṇiẏa visallaĕ vimala disi
    kiṃ kahami bhaḍārā dāsarahi  $  tihĩ paharĕhĩ sambhavaï ṇisi


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 17:


ṇa vihāṇu ṇa bhāṇu maṇoharīhĕ  $  uhu teu visallā-sundarīhĕ"
vala-jamvava ve vi cavanti jāva  $  ṇīsariẏa sarīrahŏ satti tāva
puṇṇāli ṇāĩ para-ṇaravarāu  $  ṇaṃ ṇammaẏa viñjha-mahīharāu
ṇaṃ sadda-māla vara kaïvarāu  $  ṇaṃ divva vāṇi titthaṅkarāu
etthantarĕ amvarĕ dhagadhaganti  $  pavaṇañjaẏa-taṇaeṃ dhariẏa janti
ṇaṃ vesa viẏaḍḍheṃ ṇaravareṇa  $  ṇaṃ pavara mahāṇaï sāẏareṇa
pacaviẏa vevanti amoha-satti  $  "maṃ dharĕ maṃ dharĕ muĕ muĕ davatti
ṇaü duṭṭha-savattihĕ samuhu thāmi  $  ĕha acchaü haũ ṇiẏa-ṇilaü jāmi

ghattā:

asahantihĕ hiẏaẏa-viṇiggaẏahĕ  $  kavaṇu etthu abbhuddharaṇu
    savvahĕ bhattāreṃ ghattiẏahĕ  $  kula-vahuahĕ kulaharu saraṇu


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 18:


kiṃ ṇa muṇiẏa paĩ mahu taṇiẏa thatti  $  haũ sā ṇāmeṇāmoha-satti
kaïlāsuddhareṇa bhaẏāvaṇāsu  $  dharaṇindeṃ diṇṇī rāvaṇāsu
saṅgāma-kālĕ lakkhaṇahŏ mukka  $  hari-āṇaĕ vijju va girihĕ ḍhukka
asahanti visallahĕ taṇaü teu  $  ṇāsami laggī kiṃ karahi kheu
āẏaĕ avalamvĕvi parama-dhīru  $  aṇṇahĩ jammantarĕ ghora-vīru
tava-caraṇu ṇirosahu ciṇṇu tā̃va  $  gaẏa varisahũ saṭṭhi sahāsa jā̃va"
haṇueṇa vuttu "jaï saccu dehi  $  to muẏami paḍīvī jaï ṇa ehi"
vijjaĕ pabhaṇiu "laï diṇṇu diṇṇu  $  ṇaü bhiṇṇami jiha evahĩ vibhiṇṇu"
taṃ ṇisuṇĕvi pavaṇa-sueṇa mukka  $  vihaḍapphaḍa gaẏa ṇiẏa-ṇilaü ḍhukka
ettahĕ vi tāva sarahasa païṭṭha  $  sa-valeṇa valeṇa visalla diṭṭha

ghattā:

siu santi karanti haranti duhu  $  sīẏahĕ rāmahŏ lakkhaṇahŏ
     atthakkaĕ ḍhukka bhavitti jiha  $  laṅkahĕ rajjahŏ rāvaṇahŏ


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 19:


savvaṅgiu hari paramesarīĕ  $  parimaṭṭhu visallā-sundarīĕ
samaladdhu suandheṃ candaṇeṇa  $  rāmahŏ vi samappiu takkhaṇeṇa
teṇa vi paṭṭhaviu kaïddhaẏāhã  $  jamvava-suggīvaṅgaṅgaẏāhã
bhāmaṇḍala-haṇuva-virāhiẏāhã  $  ṇala-ṇīlahã harisa-pasāhiẏāhã
gaẏa-gavaẏa-gavakkhāṇuddharāhã  $  kundendu-maïnda-vasundharāhã
avaraha mi cindha-uvalakkhiẏāhã  $  sāmantahã rāvaṇa-pakkhiẏāhã
kesariṇiẏamva-suẏa-sāraṇāhã  $  ravikaṇṇendaï-ghaṇavāhaṇāhã
jamaghaṇṭa-jamāṇa[ṇa]-jamamuhāhã  $  dhūmakkha-durāṇaṇa-dummuhāhã

ghattā:

avaraha mi asesahũ ṇaravaïhũ  $  diṇṇu vihañjĕvi gandha-jalu
    atthakkaĕ jāu puṇaṇṇavaü  $  saẏalu vi rāmahŏ taṇaü valu


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 20:


jaṃ rāma-seṇṇu ṇimmala-jaleṇa  $  saṃjīviu saṃjīvaṇi-valeṇa
taṃ vīrĕhĩ vīra-rasāhiehĩ  $  vaggantĕhĩ pulaẏa-pasāhiehĩ
vajjantĕhĩ paḍahĕhĩ maddalehĩ  $  gijjantĕhĩ dhavalĕhĩ maṅgalĕhĩ
ṇaccantĕhĩ khujjaẏa-vāmaṇehĩ  $  jaju-riẏaü paḍhantĕhĩ vambhaṇehĩ
gāẏantĕhĩ ahiṇava-gāẏaṇehĩ  $  vāẏantĕhĩ vīṇā-vāẏaṇehĩ
savvĕhĩ uṇṇiddāviu aṇantu  $  uṭṭhiu "kettahĕ rāvaṇu" bhaṇantu
vihaseppiṇu uccaï halahareṇa  $  "kiṃ khalĕṇa gaviṭṭheṃ ṇisiẏareṇa
tā duddama-daṇu-ṇiddalaṇa-dappa  $  uva vaẏaṇu visallahĕ taṇaü vappa
jamamuhahŏ jāĕ ṇīsārio 'si  $  laṅkahĕ viṇāsu païsārio 'si"

ghattā:

taṃ ṇisuṇĕvi joiẏa lakkhaṇĕṇa  $  takkhaṇa maẏaṇāalliẏaü
     ṇaṃ ekkaĕ sattiĕ parihariu  $  puṇu aṇṇekkaĕ salliẏaü


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 21:


sā kaṇṇa ṇiĕvi harisiẏa-maṇāsu  $  uppaṇṇa bhanti ṇārāẏaṇāsu
"kiṃ calaṇa-talaggaĩ komalāĩ  $  ṇaṃ ṇaṃ ahiṇava-rattuppalāĩ
kiṃ ūru paropparu bhiṇṇa-teẏa  $  ṇaṃ ṇaṃ ṇava-rambhā-khambha eẏa
kiṃ kaṇaẏa-doru gholaï visālu  $  ṇaṃ ṇaṃ ahi raẏaṇa-ṇihāṇa-pālu
kiṃ tivaliu jaḍharĕ padhāviẏāu  $  ṇaṃ ṇaṃ kāmaürihĕ khāiẏāu
kiṃ romāvali ghaṇa kasaṇa eha  $  ṇaṃ ṇaṃ maẏaṇāṇala-dhūma-leha
kiṃ ṇava-thaṇa ṇaṃ ṇaṃ kaṇaẏa-kalasa  $  kiṃ kara ṇaṃ ṇaṃ pāroha-sarisa
kiṃ āẏamvira kara-ẏala calanti  $  ṇaṃ ṇaṃ asoẏa-pallava lalanti
kiṃ āṇaṇu ṇaṃ ṇaṃ canda-vimvu  $  kiṃ aharaü ṇaṃ ṇaṃ pakka-vimvu
kiṃ dasaṇāvaliu sa-muttiẏāu  $  ṇaṃ ṇaṃ malliẏa-kaliẏaü imāu
kiṃ gaṇḍavāsa ṇaṃ danti-dāṇa  $  kiṃ loẏaṇa ṇaṃ ṇaṃ kāma-vāṇa
kiṃ bhaüha imāu pariṭṭhiẏāu  $  ṇaṃ ṇaṃ vammaha-dhaṇulaṭṭhiẏāu
kiṃ kaṇṇa kuṇḍalāharaṇa eẏa  $  ṇaṃ ṇaṃ ravi-sasi vipphuriẏa-teẏa
kiṃ bhālaü ṇaṃ ṇaṃ sasaharaddhu  $  kiṃ siru ṇaṃ ṇaṃ ali-ula-ṇivaddhu"

ghattā:

jāṇeppiṇu savvĕhĩ rāṇaĕhĩ  $  rūvāsattaü mahumahaṇu
      viṇṇattu kiẏañjali-hatthaĕhĩ  $  "karĕ kumāra pāṇi-ggahaṇu"


_______________________________________________________________


START
PAUMACARIU, Kaṇḍa IV, Saṃdhi 69, Kaḍavaka 22:


tā jamvavantĕ pabhaṇiu kumāru  $  "phagguṇa-pañcami tahĩ sukka-vāru
uttara-āsāḍhaü siddhi-joggu  $  aṇṇu vi vaṭṭaï thiru kumbha-laggu
eẏārasamaü gaha-cakku ajju  $  sa-maṇoharu saẏalu vivāha-kajju
āroggiu sampaẏa riddhi viddhi  $  aïreṇa hoi saṅgāma-siddhi
āẏaĕ avasarĕ pariṇevi deva  $  rijjhahu suravara-mihuṇāĩ jeva"
taṃ suṇĕvi sumittihĕ ṇandaṇeṇa  $  kiu pāṇi-ggahaṇu jaṇaddaṇeṇa
dahi-akkhaẏa-kalasahĩ dappaṇehĩ  $  havi-maṇḍava-veiẏa-makkhaṇehĩ
raṅgāvali-hariẏandaṇa-chaḍehĩ  $  katthaï sa-vippa-vandiṇa-ṇadehĩ

ghattā:

ucchāhĕhĩ dhavalĕhĩ maṅgalĕhĩ  $  saṅkhehĩ tūrĕhĩ aïhavĕhĩ
    sa ĩ bhū sĕvi sāhukkāriẏaü  $  ṇaravaï-saehi (?) kiẏa-ucchavĕhĩ


----------  [70. sattarimo saṃdhi]  ----------

ujjīviẏaĕ kumārĕ  $  kiĕ pāṇi-ggahaṇĕ bhaẏāvaṇu
tūrahã saddu suṇevi  $  sūleṇa va bhiṇṇu dasāṇaṇu


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 1:

duvaī
canda-vihaṅgame samuḍḍāviẏae (gaẏa-)andhāra-mahuẏare  $  tārā-kusuma-ṇiẏarĕ pariẏaliĕ moḍie raẏaṇi-taruvare

paribhamantĕ paccūsa-mahaggaĕ  $  taruṇa-divāẏara-meṭṭha-valaggaĕ
tāva parajjiẏa-sura-saṅghāẏahŏ  $  keṇa vi kahiu dasāṇaṇa-rāẏahŏ
"ahŏ ahŏ deva deva jaga-kesari  $  āiẏa kā vi visallā-sundari
tāĕ jaṇaddaṇu paccujjīviu  $  ṇaṃ ghiẏa-dhārahĩ sihi saṃdīviu"
taṃ ṇisuṇĕvi kala-koila-vāṇī  $  cintāviẏa mandoẏari rāṇī
"ajja vi vuddhi ṇa thāi aẏāṇahŏ  $  kevali-bhāsiu ḍhukku pamāṇahŏ"
ema viẏappeṃ amarohāvaṇu  $  puṇu sabbhāveṃ pabhaṇiu rāvaṇu
"je muā vi jīvanti khaṇaṃ khaṇĕ  $  dujjaẏa hari-vala honti raṇaṅgaṇĕ

ghattā:

dehi dasāṇaṇa sīẏa  $  ajja vi laṅkāuri rijjhaü
      toẏadavāhaṇa-vaṃsu  $  maṃ rāma-davaggiĕ ḍajjhaü


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 2:

duvaī
indaï bhāṇukaṇṇu ghaṇavāhaṇu vandhāviẏa akajjĕṇaṃ  $  saẏaṇa-vihūṇaeṇa kiṃ kijjaï evahĩ rāẏa rajjĕṇaṃ

kiṃ uḍḍiu ṇippakkhu vihaṅgamu  $  kiṃ ṇivvisu saṃḍasaü bhuaṅgamu
kiṃ vā tavaü ṇiteu divāẏaru  $  kiṃ ṇijjalu ucchallaü sāẏaru
gaẏa-visāṇu kiṃ gajjaü kuñjaru  $  kiṃ kareu hari haẏa-ṇaha-pañjaru
kiṃ vipphuraü candu gaha-gahiẏaü  $  kiṃ pajjalaü jalaṇu jala-sahiẏaü
kiṃ chajjaü taru pāḍiẏa-ḍālaü  $  kiṃ sijjhaü risi vaẏaĩ a-pālaü
kiṃ karehi tuhũ suṭṭhu vi bhallaü  $  vandhava-saẏaṇa-hīṇu ekkellaü
to vari vuddhi mahārī kijjaü  $  ajja vi eha ṇāri appijjaü
uvveḍḍhevi jantu hari-rāhava  $  mellijjantu tuhārā vandhava

ghattā:

ajja vi eu jĕ rajju  $  raha-haẏa-gaẏa-dhaẏa-darisāvaṇu
      te jĕ sahoẏara savva  $  tuhũ so jjĕ paḍīvaü rāvaṇu"


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 3:

duvaī
mandovari-viṇiggaẏālāva pasaṃsiẏa saẏala-mantihĩ  $  keẏaï-kusuma-gandha paricumviẏa ṇāvaï bhamara-pantihĩ

bāla-juvāṇa-vuḍḍha-sāmantĕhĩ  $  savvĕhĩ "jaẏa jaẏa devi bhaṇantĕhĩ
kiẏa-kara-maüli-ṇamiẏa-sira-kamalĕhĩ  $  pujjiu taṃ ji vaẏaṇu maï-vimalĕhĩ
caṅgaü māĕ māĕ paĩ vuttaü  $  atthasatthĕ eu vi su-ṇiruttaü
akusalu kusalehĩ ṇa jujjhevaü  $  rāeṃ rajja-kajju vujjhevaü
para-valu pavaru ṇiĕvi vañcevaü  $  ahavaï thoḍaü to jujjhevaü
samu sāhaṇu sarisaü ji samappaü  $  avaru pavaru para-cakkiu cappaü
teṃ kajjeṃ jāṇevaü avasaru  $  suiṇae vi saṅgāmu asundaru
karĕvi paẏattu tantu rakkhevvaü  $   maṇḍala-kajju eu lakkhevvaü

ghattā:

jaṃ uvvariẏaü kiṃ pi  $  taṃ seṇṇu jāva ṇāvaṭṭaï
     tāva samappahi sīẏa  $  ĕhu sandhihĕ avasaru vaṭṭaï"


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 4:

duvaī
taṃ paramattha-vaẏaṇu ṇisuṇeppiṇu dahavaẏaṇeṇa cintiẏaṃ  $  "vari mehali ṇa-iṇṇa ṇaü pujjiu mantihĩ taṇaü mantiẏaṃ

paccāsaṇṇĕ pariṭṭhiĕ para-valĕ  $  avaropparu āẏaṇṇiẏa-kalaẏalĕ
kavaṇu etthu kira sandhihĕ avasaru  $  uttima-purisahŏ maraṇu jĕ sundaru
samvu-kumāra-ṇihaṇĕ khara-āhavĕ  $  candaṇahihĕ kūvāra-parāhavĕ
āsālī-viṇāsĕ vaṇa-maddaṇĕ  $  kiṅkara-akkha-rakkha-kaḍamaddaṇĕ
mandira-bhaṅgĕ vihīsaṇa-ṇiggamĕ  $  aṅgaĕ dūĕ uhaẏa-vala-saṅgamĕ
hattha-pahattha-ṇīla-ṇalaviggahĕ  $  indaï-bhāṇukaṇṇa-vandiggahĕ
tahĩ ji kālĕ jaṃ ṇa kiu ṇivāriu  $  taṃ kiṃ evahĩ thāi ṇirāriu
to i tuhārī iccha ṇa bhañjami  $  māṇiṇi eha sandhi paḍivajjami

ghattā:

jaï uvveḍhaï rāmu  $  ṇihi-raẏaṇaĩ rajju laeppiṇu
      paĩ maĩ sīẏāevi  $  tiṇṇi vi vāhiraĩ kareppiṇu


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 5:

duvaī
taṃ ṇisuṇevi vaẏaṇu dahavaẏaṇahŏ ṇaravaï ke vi jampiẏā  $  "ekkae mahilāĕ kiṃ ko vi ṇa icchaï mahi samappiẏā"

ke vi cavanti manti paramattheṃ  $  "sapparihavĕṇa kāĩ kira attheṃ
chalu jĕ ekku pāikkahŏ maṇḍaṇu  $  puttu kalattu mittu omaṇḍaṇu"
pabhaṇaï mandovari "ko jāṇaï  $  jaï mahi lei samappaï jāṇaï
tā sāmantaü dūu visajjahi  $  saẏalu vi dei sandhi paḍivajjahi
jaï rāmaṇu jĕ maraï sahũ saẏaṇĕhĩ  $  to kira kāĩ tehĩ ṇihi-raẏaṇĕhĩ
ema bhaṇĕvi pesiu sāmantaü  $  jo so parimiẏattha-guṇavantaü
caḍiu mahārahĕ haẏa kasa-tāḍiẏa  $  mahi khuppantĕhĩ cakkehĩ phāḍiẏa
ṇiẏa-ṇisiẏara-valeṇa pariẏariẏaü  $  vīẏaü rāvaṇu ṇaṃ ṇīsariẏaü

ghattā:

dūāgamaṇu ṇievi  $  thiu kaï-valu ukkhaẏa-paharaṇu
      kiṇṇa paḍīvaü āu  $  sarahasu saṇṇahĕvi dasāṇaṇu


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 6:

duvaī
jampaï jamvavantu "ṇaü rāvaṇu rāvaṇa-dūu dīsae"  $  e ālāva jāva tāṇantarĕ so jĕ tahĩ paīsae

tahĩ païsanteṃ dahamuha-dūeṃ  $  diṭṭhu seṇṇu āsaṇṇīhūeṃ
kiṅkara-kara-apphāliẏa-tūraü  $  gosāẏāsu va utthiẏa-sūraü
maharisi-vindu va dhamma-parāẏaṇu  $  paṅkaẏa-vaṇu va silīmuha-bhāẏaṇu
kāmiṇi-vaẏaṇu va phāliẏa-ṇettaü  $  mahakaï-kavvu va lakkhaṇa-vantaü
mīṇa-ulu va dahavaẏaṇāsaṅkiu  $  ṇava-kanduṭṭu va ṇīla-ṇalaṅkiu
ṇandaṇa-vaṇu va kunda-vaddhāraü  $  ṇisi-ṇahaẏalu va sa-indu sa-tāraü
puṇu atthāṇu diṭṭhu uvvaẏaṇaü  $  sāẏara-mahaṇu va paẏaḍiẏa-raẏaṇaü
khaẏa-ravi-vimvu va vaḍḍhiẏa-teẏaü  $  saï-cittu va para-ṇara-dubbheẏaü

ghattā:

lakkhiẏa lakkhaṇa-rāma  $  savvāharaṇālaṅkariẏā
     saggahŏ inda-paḍinda  $  ve vi ṇāĩ tahĩ avaẏariẏā


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 7:

duvaī
tehĩ vi vāsueva-valaevahĩ paharisiehĩ takkhaṇe  $  hakkārevi pāsu sammāṇĕvi vaïsāriu varāsaṇe

kiẏa-viṇaeṇa kiẏatthīhūeṃ  $  sāmu paüñjiu dahamuha-dūeṃ
"ahŏ ahŏ rāma rāma rāmā-piẏa  $  suravara-samara-saehĩ akampiẏa
ahŏ ahŏ saẏala-pihimi-paripālaṇa  $  māẏāsuggīvanta-ṇihālaṇa
ahŏ ahŏ duddama-daṇu-viddāvaṇa  $  vaïri-varaṅgaṇa-jaṇa-jūrāvaṇa
ahŏ ahŏ vajjāvatta-dhaṇuddhara  $  vāṇara-vijjāhara-paramesara
sandhi dasāṇaṇeṇa sahũ kijjaü  $  indaï-kumbhaẏaṇṇu mellijjaü
laṅka du-bhāẏa ti-khaṇḍa vasundhara  $  chattaĩ pīḍhaĩ haẏa-gaẏa-ṇaravara
ṇihi-raẏaṇaĩ addhaddhu laïjjaü  $  sīẏahĕ taṇiẏa tatti chaḍḍijjaü"
ghattā:

pabhaṇaï rāhavacandu  $  "ṇihi-raẏaṇaĩ haẏa-gaẏa-rajjū
      savvaĩ so jjĕ laeu  $  amhahũ para sīẏaĕ kajjū"


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 8:

duvaī
taṃ ṇisuṇevi vaẏaṇu kākutthahŏ īsīsi vi ṇa kampio  $  tiṇa-samu gaṇĕvi saẏalu atthāṇu dasāṇaṇa-dūu jampio

"ahŏ valaeva deva mā vollahi  $  kantahĕ taṇiẏa vatta āmellahi
laṅkāhiu hemantu jĕ vīẏaü  $  jo ṇivisu vi ṇaü hoi ṇisīẏaü
jo rattiddiu parikaaṇappaṇĕ  $  dīsaï suviṇaĕ asivara-dappaṇĕ
jeṇa dhaṇaü kiẏantu kiu ṇippahu  $  sahasakiraṇu ṇalakuvvaru sura-pahu
jeṇa varuṇu samaraṅgaṇĕ dhariẏaü  $  aṭṭhāvaü pāvaü uddhariẏaü
teṇa samaü jaï sandhi ṇa icchahi  $  to avajjha jīvantu ṇa pecchahi"
taṃ ṇisuṇevi kuiu bhāmaṇḍalu  $  ṇaṃ uṭṭhiu sa-khaggu ākhaṇḍalu
"arĕ khala khudda sa-maüḍu sa-kuṇḍalu  $  pāḍami sīsu jema tālahŏ phalu
ko tuhũ kahŏ keraü so rāvaṇu  $  jaṃ muhumuhu jampahi a-suhāvaṇu"

ghattā:

lakkhaṇu ghosaï ema  $  "taü rāmahŏ kerī āṇā
      sisu-pasu-tavasi-tiẏāhũ  $  kiṃ uttimu geṇhaï pāṇā


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 9:

duvaī
duṭṭheṃ dummuheṇa duviẏaḍḍheṃ dūsīleṃ aẏāṇĕṇaṃ  $  saggaha-vāhivanta-paḍisadda-paḍhiẏa-pūsaẏa-samāṇĕṇaṃ

eṇa haeṇa kavaṇu suhaḍattaṇu  $  aẏasa-bhāru kevalu kula-lañchaṇu"
taṃ ṇisuṇĕvi pasamiu kovāṇalu  $  ṇiẏa-āsaṇĕ ṇiviṭṭhu bhāmaṇḍalu
tehaĕ kālĕ vilakkhīhūeṃ  $  pabhaṇiu rāhavu rāmaṇa-dūem
"caṅgaü bhiccu deva paĩ laddhaü  $  jiha su-kavvĕ avasaddu ṇivaddhaü
sira-vihīṇu ṇaü laggaï kaṇṇahũ  $  tiha aviẏaḍḍhu viẏaḍḍhahũ aṇṇahũ
āeṃ hohi tuhu mi lahuẏāraü  $  lavaṇa-raseṇa samuddu va khāraü
ahavaï kallĕ ji āvaï pāviẏa  $  raṇḍaü jema savva rovāviẏa
evahĩ gajjahŏ kāĩ akāraṇĕ  $  valu vujjhesaü (?) saĩ jĕ mahāraṇĕ

ghattā:

jo ekkaĕ sattīĕ  $  ehī avattha darisāvaï
    so paharaṇa-lakkhehĩ  $  kaï vihaẏa jeva uḍḍāvaï


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 10:

duvaī
tumha siruppalāĩ toḍeppiṇu pīḍhu raevi tatthĕṇaṃ  $  indaï-bhāṇukaṇṇa-ghaṇavāhaṇa mellesaï sa-hatthĕṇaṃ

ṇihaĕ vāsueva-valaeveṃ  $  lesaï saĩ jĕ sīẏa avaleveṃ
ahavaï jaï vi āu tahŏ jhijjaï  $  tumhārisĕhĩ to vi ṇaü jijjaï
kiṃ joijjaï sīhu kuraṅgĕhĩ  $  kiṃ vasikijjaï garuḍu bhuẏaṅgĕhĩ
kiṃ khajjoĕhĩ kiu ravi ṇippahu  $  kiṃ vaṇa-tiṇĕhĩ dharijjaï huẏavahu
kiṃ sari-sottĕhĩ phuṭṭaï sāẏaru  $  kiṃ karehĩ chāijjaï sasaharu
kiṃ cālijjaï viñjhu pulindĕhĩ  $  hāsaü tahŏ tumhĕhĩ ku-ṇarindĕhĩ"
taṃ ṇisuṇevi bhaḍĕhĩ galathalliu  $  ṭakkara-paṇhiẏa-ghāĕhĩ ghalliu
gaü sa-parāhavu laṅka parāiu  $  kahiu "deva haũ kaha vi ṇa ghāiu

ghattā:

dujjaẏa lakkhaṇa-rāma  $  ṇa karanti sandhi ṇaü vuttaü
      jaṃ jāṇahi taṃ cintĕ  $  āẏaü khaẏa-kālu ṇiruttaü


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 11:

duvaī
samvu-kumāru jehĩ viṇivāiu ghāiu kharu vi dūsaṇo  $  jehĩ mahaṇṇavo samullaṅghiu ṇakka-ggāha-bhīsaṇo

hattha-pahattha jehĩ saṃghāiẏa  $  indaï-kumbhaẏaṇṇa viṇivāiẏa
āṇiẏa jehĩ visallā-sundari  $  muu jīvāviu lakkhaṇa-kesari
tehĩ samāṇu ṇaü sohaï viggahu  $  lahu vaïdehi dehi muĕ saṅgahu"
taṃ ṇisuṇĕvi ṇaravaï cintāviu  $  mahaṇāvattha samuddu va pāviu
"hosaï kema kajju ṇaü jāṇami  $  kiṃ ukkhandheṃ vandhĕvi āṇami
kiṃ pāḍami samasuttī para-valĕ  $  kiṃ sara-dhoraṇi lāẏami hari-valĕ
jaï vi sa-sāhaṇu sa-rahu samappami  $  to vi ṇa rāmahŏ gehiṇi appami
atthu uvāu ekku jeṃ sāhami  $  vahurūviṇiẏa vijja ārāhami

ghattā:

paṭṭaṇĕ ghosaṇa demi  $  jīva aṭṭha divasa mambhīsami
      acchami jhāṇārūḍhu  $  vaṭṭaï santiharu paīsami"


_______________________________________________________________


START
PAUMACARIU, Kaṇḍa IV, Saṃdhi 70, Kaḍavaka 12:

duvaī
ema bhaṇevi teṇa chuḍu jĕ cchuḍu māhahŏ taṇaĕ ṇiggame  $  ghosiẏa purĕ amāri ahiṇava-phagguṇa-ṇandīsarāgame

"aṭṭha divasa jiṇavaru jaẏakārahŏ  $  aṭṭha divasa mahimaü ṇīsārahŏ
aṭṭha divasa jiṇa-bhavaṇaĩ sārahŏ  $  aṭṭha divasa jīvāĩ ma mārahŏ
aṭṭha divasa samaraṅgaṇu chaḍḍahŏ  $  aṭṭha divasa indiẏa-daṇu daṇḍahŏ
aṭṭha divasa uvavāsa karejjahŏ  $  aṭṭha divasa maha-dāṇaĩ dejjahŏ
aṭṭha divasa appāṇaü bhāvahŏ  $  eẏāraha guṇa-thāṇaĩ dāvahŏ
aṭṭha divasa guṇa-vaẏaĩ paüñjahŏ  $  sejjahŏ jajjahŏ aṇuhuñjejjahŏ
aṭṭha divasa piẏa-vaẏaṇaĩ bhāsahŏ  $  aṇuvaẏa-sikkhāvaẏaĩ pagāsahŏ
aṭṭha divasa āmellahŏ maccharu  $  jāmva ehu phagguṇa-ṇandīsaru

ghattā:

paccakkhāṇu laehu  $  paḍikavaṇu suṇahŏ maṇu khañcahŏ
      toḍĕvi tāmarasāĩ  $  sa ĩ bhu ĕhĩ bhaḍāraü añcahŏ"


----------  [71. ekkahattarimo saṃdhi]  ----------


hari-halahara-guṇa-gahaṇĕhĩ dūahŏ vaẏaṇĕhĩ pahu paharevvaü pariharaï
vijjahĕ kāraṇĕ rāvaṇu jaga-jagaḍāvaṇu santi-jiṇālaü païsaraï


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 1:


ṇandīsara-païsāraĕ sāraĕ  $  māhava-māsu ṇāĩ hakkāraĕ
sāsaẏa-suhu saṃpāvaṇĕ pāvaṇĕ  $  darisāviẏa-puppha-gguṇĕ phagguṇĕ
ṇava-phala-paripakkāṇaṇĕ kāṇaṇĕ  $  kusumiĕ sāhāraĕ sāhāraĕ
riddhi-gaẏahĕ kokkaṇaẏahĕ kaṇaẏahĕ  $  haṃsabbhaṃsiĕ kuvalaĕ ku-valaĕ
mahuarĕ mahu-majjantaĕ jantaĕ  $  kovila-kulĕ vāsantaĕ santaĕ
kīra-vandĕ uṭṭhantaĕ ṭhantaĕ  $  malaẏāṇilĕ āvantaĕ vantaĕ
mahuari paḍisallāvaĕ lāvaĕ  $  jahĩ ṇa vi titti raẏahŏ tittiraẏahŏ
ṇāu ṇa ṇāvaï kiṃ suĕ kiṃsuĕ  $  jahĩ vaseṇa gaẏaṇāhahŏ ṇāhahŏ
taṇu paritappaï sīẏahĕ sīẏahŏ  $  

ghattā:

acchaü kiṃ sāvaṇṇeṃ  $  keṇa vi aṇṇeṃ  $  jahĩ aïmuttaü raï karaï
      taṃ jaṇa-[maṇa-]majjāvaṇu  $  savva-suhāvaṇu  $  ko mahu-māsu ṇa sambharaï


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 2:

katthaï aṅgarāẏa-saṅkāsaü  $  rehaï tamviru phullu palāsaü
ṇaṃ dāvāṇalu āu gavesaü  $  ko maĩ daḍḍhu ṇa daḍḍhu paesaü
katthavi māhaviẏaĕ ṇiẏa-mandiru  $  entu ṇivāriu taṃ indindiru
"osaru osaru tuhũ apavittaü  $  aṇṇaĕ ṇava-pupphavaïĕ chittaü
katthaï cūa-kusuma-mañjariẏaü  $  ṇāĩ vasanta-vaḍāẏaü dhariẏaü
katthaï pavaṇa-haẏaĩ puṇṇāẏaĩ  $  ṇaṃ jagĕ ucchaliẏaĩ puṇṇāẏaĩ
katthaï ahiṇavāĩ bhamara-ulaĩ  $  thiẏaĩ vasanta-sirihĕ ṇaṃ kurulaĩ
phaṇasaĩ avuha-muhā iva jaḍḍaĩ  $  sirihalāĩ siri-hala iva vaḍḍaĩ

ghattā:

tehaĕ kālĕ maṇoharĕ  $  ṇava-ṇandīsarĕ  $  laṅka purandara-puri va thiẏa
    raẏaṇiẏarĕhĩ guru-attiĕ(?)  $  avicala-bhattiĕ  $  jiṇaharĕ jiṇaharĕ pujja kiẏa


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 3:


gharĕ gharĕ mahimaü ṇīsāriẏaü  $  gharĕ gharĕ paḍimaü ahisāriẏaü
gharĕ gharĕ tūraĩ apphāliẏaĩ  $  ṇaṃ sīha-ulaĩ orāliẏaĩ
gharĕ gharĕ ravi-kiraṇa-ṇivāraṇaĩ  $  ubbhiẏaĩ vitāṇaĩ toraṇaĩ
gharĕ gharĕ mālaü gandhukkaḍaü  $  gharĕ gharĕ ṇivaḍiẏa-candaṇa-chaḍaü
gharĕ gharĕ mottiẏa-raṅgāvaliu  $  gharĕ gharĕ davaṇullaü ṇava-phaliu
gharĕ gharĕ ahiṇava-pupphaccaṇiẏa  $  gharĕ gharĕ caccari koḍḍāvaṇiẏa
gharĕ gharĕ mihuṇaĩ pariosiẏaĩ  $  gharĕ gharĕ maha-dāṇaĩ ghosiẏaĩ
gharĕ gharĕ bhoẏaṇa-sāmaggi kiẏa  $  gharĕ gharĕ siri-devaẏa ṇāĩ thiẏa

ghattā:

karĕvi mahocchaü paṭṭaṇĕ  $  daṇu-dalavaṭṭaṇĕ  $  sapparivāru ṇirāuhaü
    aṭṭhāvaẏa-kampāvaṇu  $  sarahasu rāvaṇu  $  gaü santiharahŏ sammuhaü


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 4:


kusumāuha-āuha-sama-ṇaẏaṇĕ  $  ṇīsariẏaĕ sariẏaĕ dahavaẏaṇĕ
maṇaharaṇāharaṇālaṅkariĕ  $  sa-pasāhaṇa-sāhaṇa-pariẏariĕ
dappaharaṇa-paharaṇa-vajjiẏaĕ  $  tūrāulĕ rāulĕ gajjiẏaĕ
jaẏa-maṅgalĕ maṅgalĕ ghosiẏaĕ  $  raẏaṇiẏara-ṇiẏarĕ pariosiẏaĕ
jaṇu ṇiggaü ṇiggaü ṇitturaü  $  mahirakkhahŏ rakkhahŏ thiu puraü
dappa-rahiẏa para-hiẏa ke vi ṇara  $  uvavāsiẏa vāsiẏa dhamma-para
daï(?ẏa)-mahiẏaĕ mahiẏaĕ kā vi tiẏa  $  kaṃjaẏa-kari jaẏa-kari ṇāĩ siẏa
ka vi rāma rāma-ullāvaẏari  $  ka vi vattī vattī-dīvaẏari

ghattā:

vāla-maïndāloeṃ  $  ṇāẏara-loeṃ  $  santi-jiṇālaü diṭṭhu kiha
   ṇaha-saravara-āvāseṃ  $  sasahara-haṃseṃ  $  khuṭṭĕvi ghattiu kamalu jiha

_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 5:


vimalaṃ ravi-rāsi-haraṃ siharaṃ  $  lakkhijjaï santi-haraṃ tiharaṃ
vuḍhḍhattaṇa-jamma-raṇaṃ maraṇaṃ  $  vārei va kampavaṇaṃ pavaṇaṃ
vīsamaï va rambha-vaṇe bhavaṇe  $  paṅguraï va kusuma-vaḍaṃ avaḍaṃ
bhaṇaï va alimā bhamare bhamare  $  vaḍḍhaï va (?) sasi-samaẏaṃ sa-maẏaṃ
toḍei va ṇaha-ẏalaẏaṃ alaẏaṃ  $  āruhaï va akka-rahĕ kara-he
maïlei va ujjalaẏaṃ jalaẏaṃ  $  parihei va divvalaẏaṃ valaẏaṃ
chaḍḍei va avaṇilaẏaṃ ṇilaẏaṃ  $  hasaï va parimukka-malaṃ kamalaṃ
joei va savva-suhaṃ vasuhaṃ  $  dharaï va ahiṭhāṇaṃ ahi-ṭhāṇaṃ

ghattā:

puṇṇa-pavittu visālaü  $  santi-jiṇālaü  $  savvahŏ loahŏ santi-karu
    ṇavarekkahŏ vaẏa-bhaṅgahŏ  $  para-tiẏa-saṅgahŏ  $  laṅkāhivahŏ asanti-karu


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 6:

dasāṇaṇo samālaẏaṃ  $  païṭṭhao jiṇālaẏaṃ
tao kao mahocchavo  $  vitāṇa-vīṇa-maṇḍavo
visāriẏā carū valī  $  ṇivaddha toraṇāvalī
samubbhiẏā mahaddhaẏā  $  siẏāẏavatta cindhaẏā
jiṇāhiseẏa-tūraẏaṃ  $  samāhaẏaṃ gahīraẏaṃ
maünda-ṇandi-maddalā  $  huḍukka-ḍhakka-kāhalā
saruñja-bheri-jhallarī  $  daḍikka-pāṇikattarī
sa-daddurā-ravukkaḍā  $  sa-tāla-saṅkha-saṃghaḍā
ḍaüṇḍa-ḍakka-ṭaṭṭarī  $  jhuṇukka-bhambha-jhiṅkirī
vavīsa-vaṃsa-kaṃsiẏā  $  tihāsarī samāsiẏā
pavīṇa vīṇa pāviẏā  $  paḍū jhuṇī suhāviẏā
pasaṇḍi-daṇḍa-ḍamvarā  $  aṇeẏa seẏa cāmarā
surāṇa jaṃ ṇivandhaṇaṃ  $  kaẏaṃ ca tehĩ pesaṇaṃ
jamassa savva-rakkhaṇaṃ  $  pahañjaṇeṇa paṅgaṇaṃ
kaẏaṃ a-reṇu-mettaẏaṃ  $  mahāghaṇehĩ sittaẏaṃ
vaṇāsaīhĩ acciẏaṃ  $  varaṅgaṇāhĩ ṇacciẏaṃ
sarassaīĕ gāiẏaṃ  $  paüñjīehĩ vāiẏaṃ

ghattā:

ṇaravaï bhāmari deppiṇu  $  ṇāhu ṇaveppiṇu  $  ekku khaṇantaru ekku maṇu
     rāvaṇahatthaü vāĕvi  $  maṅgalu gāĕvi  $  puṇu pārambhaï jiṇa-ṇhavaṇu


_______________________________________________________________

START
PAUMACARIU, Kaṇḍa IV, Saṃdhi 71, Kaḍavaka 7:


āḍhattu sattu-santāvaṇeṇa  $  ahiseu jiṇindahŏ rāvaṇeṇa
pahilaü ji bhūmi-pakkhālaṇeṇa  $  puṇu maṅgalaggi-pajjālaṇeṇa
bhuvaṇinda-vinda-paḍivohaṇeṇa  $  amieṇa vasundhara-sohaṇeṇa
vara-meru-pīḍha-pakkhālaṇeṇa  $  jaṇṇovaïe riva-cālaṇeṇa (?)
kaḍaẏaṅguli-sehara-vandhaṇeṇa  $  kusumañjali-paḍimā-thāvaṇeṇa
mahi-saṃsaṇa-kalasa-ṇirohaṇeṇa  $  puṇaravi pupphañjali-ghattaṇeṇa
aggheṇa amara-āvāhaṇeṇa  $  ṇāṇāviheṇa avaẏāraṇeṇa
jaẏa-maṅgala-kalasukkhippaṇeṇa  $  jaladhārovari-parighippaṇeṇa

ghattā:

aïrāvaẏa-maẏa-riddheṃ  $  bhasalāiddheṃ  $  kiṅkara-pavara-parāṇiĕṇa
    ahisiñciu sura-sāraü  $  santi-bhaḍāraü  $  puṇṇa-pavitteṃ pāṇiĕṇa


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 8:


kari-maẏara-karaggapphālieṇa  $  bhiṅgāra-phāra-saṃcālieṇa
mahuari-uvagīẏa-vamālieṇa  $  ali-valaẏa-muhala-sama-lālieṇa
aha para-dukkheṇa va sīẏaleṇa  $  sajjaṇa-vaẏaṇeṇa va ujjaleṇa
malaẏa-ruha-vaṇeṇa va surahieṇa  $  saï-citteṇa va mala-virahieṇa
ahisiñciu teṇāmala-jaleṇa  $  puṇu ṇava-ghaeṇa mahu-piṅgaleṇa
puṇu saṅkha-kunda-jasa-paṇḍureṇa  $  gaṅgā-taraṅga-ubbhaṅgureṇa
himagiri-sihareṇa va sāḍieṇa  $  sasahara-vimveṇa va pāḍieṇa
mottiẏa-hāreṇa va tuṭṭaeṇa  $  saraẏabbha-ureṇa va phuṭṭaeṇa
khīreṇa teṇa su-maṇohareṇa  $  puṇu sisira-pavāheṃ manthareṇa
aviṇaẏa-puriseṇa va thaḍḍhaeṇa  $  ṇava-dumĕṇa va sāhā-vaddhaeṇa
puṇu paḍimuvvattaṇa-dhovaṇeṇa  $  cuṇṇeṇa jaleṇa gandhovaeṇa

ghattā:

kappūrāẏaru-vāsiu  $  ghusiṇummīsiu  $  taṃ gandha-jalu sa-ṇeurahŏ
      diṇṇu vihañjĕvi rāeṃ  $  ṇaṃ aṇurāeṃ  $  hiẏaü savvu anteurahŏ


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 9:


divveṇa aṇulevaṇeṇa suandheṇa  $  sirikhaṇḍa-kappūra-kuṅkuma-samiddheṇa
divvehĩ ṇāṇā-paẏārehĩ pupphehĩ  $  rattuppalindīvarambhoẏa-gupphehĩ
aïuttaẏāsoẏa-puṇṇāẏa-ṇāehĩ  $  saẏavattiẏā-mālaī-pārijāehĩ
kaṇiẏāra-karavīra-mandāra-kundehĩ  $  viaïlla-varatilaẏa-vaülehĩ mandehĩ
sindūra-vandhukka-koraṇṭa-kujjehĩ  $  damaṇeṇa marueṇa pikkā-tisañjhehĩ
evaṃ ca mālāhĩ aṇṇaṇṇa-rūvāhĩ  $  kaṇṇāḍiẏāhĩ va sara-sāra-bhūāhĩ
āhīriẏāhĩ va vāẏāla-bhasalāhĩ  $  vara-lāḍiẏāhĩ va muha-vaṇṇa-kusalāhĩ
soraṭṭhiẏāhĩ va savvaṅga-maüāhĩ  $  mālaviṇiẏāhĩ va majjhāra-chaüāhĩ
marahaṭṭhiẏāhĩ va uddāma-vāẏāhĩ  $  geẏa-jhuṇihĩ va aṇṇaṇṇa-chāẏāhĩ

ghattā:

ṇāṇāviha-maṇimaïẏahĩ  $  kiraṇabbhaïẏahĩ  $  canda-sūra-sāricchaĕhĩ
      accaṇa kiẏa jaga-ṇāhahŏ  $  kevala-vāhahŏ  $  puṇṇa-saehĩ va akkhaĕhĩ


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 10:


pacchā carueṇa maṇohareṇa  $  gaṅgā-vāheṇa va dīhareṇa
muttā-ṇiẏareṇa va paṇḍureṇa  $  su-kalatta-muheṇa va su-mahureṇa
vara-amiẏa-raseṇa va surahieṇa  $  suaṇeṇa va suṭṭhu saṇehieṇa
titthaẏara-vareṇa va siddhaeṇa  $  suraeṇa va timmaṇa-riddhaeṇa
puṇu dīvaehĩ ṇāṇāvihehĩ  $  varahiṇĕhĩ va aïdīhara-sihehĩ
suhaḍehĩ va vaṇiĕhĩ valiẏaehĩ  $  ṭiṇṭāuttehĩ va jaliẏaehĩ
dhūveṇa viviha-gandhaḍḍhaeṇa  $  maẏaṇeṇa va jiṇavara-daḍḍhaeṇa
puṇu phala-ṇivaheṇa susohieṇa  $  kavveṇa va savva-rasāhieṇa
sāhāreṇa va aï-pakkaeṇa  $  takkeṇa va sāhā-mukkaeṇa
pahu-accaṇa emva karei jāma  $  gaẏaṇaṅgaṇĕ sura vollanti tāmva

ghattā:

"jaï vi santi ehu ghosaï  $  kallaĕ hosaï  $  to vi rāma-lakkhaṇahũ jaü
     indiẏa-vasi ṇa karantahũ  $  sīẏa ṇa dentahũ  $  siẏa-maṅgalu kallāṇu kaü"


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 11:


laggu thuṇehũ paẏattha-vicittaṃ  $  "ṇāẏa-ṇarāṇa surāṇa vicittaṃ
mokkhapurī-paripāliẏa-gattaṃ  $  santi-jiṇaṃ sasi-ṇimmala-vattaṃ
soma-suhaṃ paripuṇṇa-pavittaṃ  $  jassa ciraṃ cariẏaṃ su-pavittaṃ
siddhi-vahū-muha-daṃsaṇa-pattaṃ  $  sīla-guṇavvaẏa-sañjama-pattaṃ
bhāvalaẏāmara-cāmara-chattaṃ  $  dunduhi-divva-jhuṇī-paha-vattaṃ
jassa bhavāhi-ulesu khagattaṃ  $  aṭṭha-saẏaṃ ciẏa lakkhaṇa-gattaṃ
canda-divāẏara-saṇṇiha-chattaṃ  $  cāru-asoẏa-mahadduma-chattaṃ
daṇḍiẏa jeṇa maṇindiẏa chattaṃ  $  ṇomi jiṇottamam ambuja-ṇettaṃ
dodhakaṃ)
paraṃ paramapāraṃ  $  sivaṃ saẏala-sāraṃ
jarā-maraṇa-ṇāsaṃ  $  jaẏa-ssiri-ṇivāsaṃ
ṇirāharaṇa-sohaṃ  $  surāsura-vivohaṃ
aẏāṇiẏa-pamāṇaṃ  $  guruṃ ṇiruvamāṇaṃ
mahā-kaluṇa-bhāvaṃ  $  disāẏaḍa-sahāvaṃ
ṇirāuha-karaggaṃ  $  viṇāsiẏa-kumaggaṃ
haraṃ huẏavahaṃ vā  $  hariṃ caümuhaṃ vā
sasiṃ diṇaẏaraṃ vā  $  purandara-varaṃ vā
mahāpāva-bhīruṃ pi ekkalla-vīraṃ  $  kalā-bhāẏa-hīṇaṃ pi merūhi dhīraṃ
vimuttaṃ pi muttāvali-saṇṇikāsaṃ  $  viṇiggantha-maggaṃ pi ganthāvaẏāsaṃ
mahā-vīẏarāẏaṃ pi sīhāsaṇatthaṃ  $  a-bhūbhaṅguratthaṃ pi ṇaṭṭhāri-satthaṃ
samāṇaṅgadhammaṃ pi devāhidevaṃ  $  jiīsā-vihīṇaṃ pi savvūḍha-sevaṃ
aṇāẏappamāṇaṃ pi savva-ppasiddhaṃ  $  aṇantaṃ pi santaṃ aṇeẏatta-viddhaṃ
malulitta-gattaṃ pi ṇiccāhiseẏaṃ  $  ajaḍḍaṃ pi loe ṇirāṇeẏa-ṇeẏaṃ
surā-ṇāma-ṇāsaṃ pi ṇāṇā-suresaṃ  $  jaḍā-jūḍa-dhāraṃ pi dūrattha-kesaṃ
amāẏā-virūvaṃ pi vikkhiṇṇa-sīsaṃ  $  saẏā-āgamillaṃ pi ṇiccaṃ adīsaṃ
(bhujaṃgaprayātaṃ)

mahā-guruṃ vi ṇibbharaṃ  $  aṇiṭṭhiẏaṃ pi dummaraṃ
paraṃ pi savva-vacchalaṃ  $  varaṃ pi ṇicca-kevalaṃ
pahuṃ pi ṇippariggahaṃ  $  haraṃ pi duṭṭha-ṇiggahaṃ
suhiṃ pi suṭṭhu-dūraẏaṃ  $  a-viggahaṃ pi sūraẏaṃ
ṇirakkharaṃ pi vuddhaẏaṃ  $  amaccharaṃ pi kuddhaẏaṃ
mahesaraṃ pi ṇiddhaṇaṃ  $  gaẏaṃ pi mukka-vandhaṇaṃ
arūviẏaṃ pi sundaraṃ  $  a-vaḍḍhiẏaṃ pi dīharaṃ
a-sāriẏaṃ pi vitthaẏaṃ  $  thiraṃ pi ṇicca-patthaẏaṃ"
(ṇārācaṃ)

ghattā:

aggaĕ thuṇĕvi jiṇindahŏ  $  bhuvaṇāṇandahŏ  $  mahiẏalĕ jaṇṇu-jottu karĕvi
      ṇāsaggāṇiẏa-loaṇu  $  aṇimisa-joaṇu thiu  $  maṇĕ acalu jhāṇu dharĕvi


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 12:


vahurūviṇi-vijjāsatta-maṇu  $  ṇiẏamatthu suṇeppiṇu dahavaẏaṇu
to jāẏa volla valĕ rāhavahŏ  $  suggīvahŏ haṇuvahŏ jamvavahŏ
somittihĕ aṅgahŏ aṅgaẏahŏ  $  sa-gavakkhahŏ taha gavaẏahŏ gaẏahŏ
tārahŏ rambhahŏ bhāmaṇḍalahŏ  $  kumuẏahŏ kundahŏ ṇīlahŏ ṇalahŏ
avarahu mi asesahũ kiṅkarahũ  $  ekkeṇa vuttu "laï kiṃ karahũ
aṭṭhāhiĕ āhaü pariharĕvi  $  thiu santi-jiṇālaü païsarĕvi
ārāhaï laggaï ekka-maṇu  $  rāvaṇa-akkhohaṇi dahavaẏaṇu"
taṃ ṇisuṇĕvi vihīsaṇu viṇṇavaï  $  "sāhiẏa vahurūviṇi-vijja jaï
to ṇa vi haũ ṇa vi tuhũ ṇa vi ẏa hari  $  vari ehaĕ avasarĕ ṇihaü ari

ghattā:

cora-jāra-ahi-vaïrahũ  $  huavaha-ḍamarahũ  $  jo avaheri karei ṇaru
     so aïreṇa viṇāsaï  $  vasaṇu paẏāsaï  $  mūla-talukkhaü jema taru


_______________________________________________________________

START
PAUMACARIU, Kaṇḍa IV, Saṃdhi 71, Kaḍavaka 13:


sakkeṇa vi kiẏa avaheri ciru  $  jaṃ vaddhāviu vīsaddha-siru
taṃ khaü appāṇahŏ āṇiẏaü  $  ṇittihĕ ahiẏāru ṇa jāṇiẏaü
taṃ ṇisuṇĕvi sīrāuhu bhaṇaï  $  "jo riu paṇamantaü āhaṇaï
so khattiẏa-kulĕ kalaṅku karaï  $  jo ghaĩ puṇu tavasi ṇa pariharaï
tahŏ kiṃ pucchijjaï cārahaḍi  $  vari bhindaï ṇiẏa-sirĕ chāra-haḍi
jettiu daṇu dujjaü saṃbhavaï  $  tettiu paharantahũ jasu bhamaï"
taṃ ṇisuṇĕvi kaṇṭaïẏaṅgaĕhĩ  $  rahu-taṇaü vuttu aṅgaṅgaĕhĩ
"tā khohahũ jāma jhāṇu daliu"  $  maṇu harĕvi kumāra-seṇṇu caliu

ghattā:

taṃ sa-vimāṇu sa-vāhaṇu  $  ukkhaẏa-paharaṇu  $  ṇiĕvi kumārahŏ taṇaü valu
    ṇisiẏara-ṇaẏaru paḍolliu  $  thiu paccolliu  $  mahaṇa-kālĕ ṇaṃ uvahi-jalu"


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 14:


jamakaraṇa-līla-darisantaĕhĩ  $  ṇaẏarabbhantarĕ païsantaĕhĩ
kañcaṇa-kavāḍa-phoḍantaĕhĩ  $  siẏa-tāra-hāra-toḍantaĕhĩ
maṇi-koṭṭima-khoṇi-khaṇantaĕhĩ  $  "arĕ rāvaṇa rakkhu" bhaṇantaĕhĩ
appaṃparihūaü savvu jaṇu  $  sāhāru ṇa vandhaï taṭṭha-maṇu
tahĩ avasarĕ mambhīsantu maü  $  saṇṇahĕvi dasāsahŏ pāsu gaü
thiu aḍḍĕvi sāhaṇu appaṇaü  $  kiẏa-kālahŏ pheḍiu jampaṇaü
mandoari antarĕ tāma thiẏa  $  "kiṃ rāvaṇa-ghosaṇa ṇa vi suiẏa
jaṃ bhāvaï taṃ karantu a-ṇaü  $  ṇandīsaru jāma tāma abhaü"

ghattā:

taṃ ṇisuṇĕvi dūmiẏa-maṇu  $  āmelliẏa-raṇu  $  maü paẏaṭṭu appaṇaü gharu
    paviẏambhiẏa aṅgaṅgaẏa  $  matta mahāgaẏa  $  ṇāĩ païṭṭhā paüma-saru


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 15:

ṇavara paviẏambhamāṇehĩ dohĩ pi suggīva-puttehĩ  $  aṇṇāẏa-vantehĩ uggiṇṇa-khaggehĩ rekkārio rāvaṇo
taha vi amaṇo ṇa khohaṃ gao savva-rāẏāhirāẏassa  $  ṇikkampamāṇassa taïlokka-cakkekkavīrassa sakkāriṇo
malaẏagiri-viñjha-sajjhattha-kelāsa-kikkindha-sammeẏa-  $  hemindakīlañjaṇujjenta-merūhĩ dhīrattaṇaṃ dhāriṇo
pavala-vahurūviṇī-divvavijjā-mahāūrisa-jjhāṇa-dāvaggi-  $  jālāvalī-jāẏa-jajjallamāṇaṅga-cammatthiṇo
asura-sura-vandi-mukkañjaṇummissa-thoraṃsu-dhārā-  $  pusijjanta-ṇīlīkaẏa-cchatta-cindha-ppaḍāẏāliṇo
dhaṇaẏa-jama-ẏanda-sūraggi-khandenda-devāi-cūḍāmaṇindu-  $  ppahā-vāri-dhārā-samuddhūẏa-pāẏāravindassa se
garuẏa-uvasagga-vigghe samārambhie [e?]samuggiṇṇa-  $  ṇāṇāuhaṃ ruṭṭha-daṭṭhāharaṃ jakkha-seṇṇaṃ samuddhāiẏaṃ
pharusa-vaẏaṇāhĩ hakkāra-ḍakkāra-phekkāra-huṅkāra-  $  bhīsāvaṇaṃ picchiūṇaṃ paṇaṭṭhā kaïndaddhaẏā (?)

ghattā:

bhaggu kumārahũ sāhaṇu  $  galiẏa-pasāhaṇu  $  pacchalĕ laggaü jakkha-valu
   (ṇaṃ) ṇava-pāusĕ aï-mandahŏ  $  tārā-candahŏ  $  meha-samūhu ṇāĩ sa-jalu


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 16:


tahĩ avasarĕ jaṇiẏa-mahāhavĕṇa  $  jaṃ aṅghiu pujjiu rāhavĕṇa
taṃ jakkha-seṇṇu seṇṇahŏ pavaru  $  thiu aggaĕ khagguggiṇṇa-karu
"arĕ jakkhahŏ rakkhahŏ kiṅkarahŏ  $  jiha sakkahŏ tiha raṇĕ uttharahŏ
valu vujjhahŏ jujjhahŏ āhaẏaṇĕ  $  pekkhantu surāsura thiẏa gaẏaṇĕ
tā acchahũ rāmaṇa-rāmahu mi  $  samaraṅgaṇu amhahã tumhahu mi"
taṃ ṇisuṇĕvi dahamuha-vakkhiĕhĩ  $  docchiẏa santiharārakkhiĕhĩ
"dummaṇusahŏ duṭṭhahŏ dummuhahŏ  $  jaṃ kiẏa dohāiṃ dahamuhahŏ
taṃ so jji bhaṇesaï savvahu mi  $  tumhahã hari-vala-suggīvahu mi"

ghattā:

taṃ ṇisuṇĕvi āsaṅkiẏa  $  māṇa-kalaṅkiẏa  $  jakkha pariṭṭhiẏa muĕvi chalu
    puṇu vi samuṇṇaẏa-khaggā  $  pacchalĕ laggā  $  jāva patta riu rāma-valu


_______________________________________________________________


START
PAUMACARIU, Kaṇḍa IV, Saṃdhi 71, Kaḍavaka 17:


valu garahiu rakkha-pahāṇaĕhĩ  $  vahu-bhūẏa-bhavissaẏa-jāṇaĕhĩ
"ahŏ ṇara-paramesara dāsarahi  $  jaï tuhu mi aṇitti ema karahi
to hosaï kahŏ parihāsa puṇu  $  ṇiẏamatthu haṇantahũ kavaṇu guṇu"
taṃ suṇĕvi vuttu ṇārāẏaṇĕṇa  $  "ĕu volliu kavaṇeṃ kāraṇĕṇa
ahŏ ahŏ jakkhahŏ duccāriẏahŏ  $  duṭṭhahŏ corahŏ paraẏāriẏahŏ
sāhejjaü dentahũ kavaṇu guṇu  $  kiṃ maĩ āruṭṭheṃ santi puṇu"
taṃ garahiu devahũ cittĕ thiu  $  "saccaü amhehĩ ajuttu kiu
saccaü viruẏāraü dahavaẏaṇu  $  ṇa samappaï para-kalatta-raẏaṇu"

ghattā:

ema bhaṇĕvi sa-vilakkhĕhĩ  $  vuccaï jakkhĕhĩ  $  "hari avarāhu ekku khamahi
   aṇṇa vāra jaï āvahũ  $  muhu darisāvahũ  $  to sa ĩ bhu ĕhĩ savva damahi"


----------  [72. dusattarimo saṃdhi]  ----------


puṇa vi paḍīvaĕhĩ  $  jiṇu jaẏakārĕvi vikkama-sārĕhĩ
laṅkahĩ gamaṇu kiu  $  aṅgaṅgaẏa-pamuhe[hĩ] kumārĕhĩ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 1:


vehāiddhĕhĩ  $  ukkhaẏa-khaggĕhĩ
pavara-vimāṇĕhĩ  $  dhavala-dhaẏaggĕhĩ
paḍhama-visantĕhĩ  $  laṅka ṇihāliẏa
ṇāĩ vilāsiṇi  $  kusumomāliẏa
jā ṇa vi laṅghijjaï ravi-haehĩ  $  dahavatta-turaṅgama-bhaẏa-gaehĩ
jahĩ matta-mahāgaẏa-malaharehĩ  $  gajjevaü chaṇḍiu jalaharehĩ
jahĩ paharĕ paharĕ osaraï dūru  $  vahu-sūrahũ uvari ṇa jāi sūru
jahĩ rāmāṇaṇa-candehĩ candu  $  pīḍijjaï kijjaï teẏa-mandu
jahĩ uṇhu ṇa ṇāvaï ahiṇaveṇa  $  vahu-puṇḍarīẏa-kiẏa-maṇḍaveṇa
jahĩ pāusu kari-kara-sīẏarehĩ  $  uṭṭhanti ṇaïu dāṇojjharehĩ
maṇi-avaṇihĕ turaẏa-khurehĩ paṃsu  $  vollaï ravikanta-pahāĕ haṃsu
mottiẏa-chaleṇa ṇakkhatta-vandu  $  vahu-candakanti-kantīĕ candu

ghattā:

kiṃ ravi rikkha sasi  $  aṇṇa vi je jiẏanti vāvāreṃ
      ṇippaha vahu-pisuṇa  $  avaseṃ janti saẏaṇa-utthāreṃ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 2:


diṭṭhu sa-mottiu  $  rāvaṇa-paṅgaṇu
ṇāĩ sa-tāraü  $  saraẏa-ṇahaṅgaṇu
vahu-maṇi-kuṭṭimu  $  vahu-raẏaṇujjalu
ṇāĩ visaṭṭaü  $  raẏaṇāẏara-jalu
cintāviẏa "kettahĕ paẏaĩ dehũ  $  maṇa-khohu dasāsahŏ kiha karehũ"
kira candaṇa-chaḍa-maggeṇa janti  $  kaddama-bhaïẏaĕ ṇa paīsaranti
kira phaliha-paheṇa samuccalanti  $  āẏāsāsaṅkaĕ puṇu valanti
maragaẏa-vidduma-meiṇi ṇievi  $  paü denti ṇa "kiraṇāvali" bhaṇevi
pekkhĕvi ālekkhima-sappa-saẏaĩ  $  "khajjesahũ" bhaṇĕvi ṇa dinti paẏaĩ
pahĕ lagga ṇīlamaṇi-sāra-bhūĕ  $  cintaviu "paḍesahũ andhakūĕ"
puṇu gaẏa sasikanta-maṇi-ppaheṇa  $  osariẏa "vilesahũ kiṃ daheṇa"
gaẏa sūrakanti-kuṭṭima-paheṇa  $  saṅkiẏa "ḍajjhesahũ huavaheṇa"

ghattā:

dukkha-païṭṭha tahĩ  $  sasikara-haṇuvaṅgaṅgaẏa-tārā
      ṇāĩ viruddha-maṇa  $  jama-saṇi-rāhu-keu-aṅgārā

_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 3:


hasaï va riu-gharu  $  muha-vaẏa-vandhuru
viddumaẏāharu  $  mottiẏa-danturu
chivaï va matthae  $  meru-mahīharu
"tujjhu vi majjhu vi  $  kavaṇu paīharu
jaṃ candakanta-salilāhisittu  $  ahiseẏa-paṇālu va phusiẏa-cittu
jaṃ vidduma-maragaẏa-kantiẏāhĩ  $  thiu gaẏaṇu va suradhaṇu pantiẏāhĩ
jaṃ indaṇīla-mālā-masīĕ  $  ālihaï va disa-bhittīĕ tīĕ
jahĩ pomarāẏa-maṇi-gaṇu vihāi  $  thiu ahiṇava-sañjhā-rāu ṇāĩ
jahĩ sūrakanti-kheijjamāṇu  $  gaü uttaraesahŏ ṇāĩ bhāṇu
jahĩ candakanti-maṇi-candiẏāu  $  ṇava-ẏanda-bbhāseṃ vandiẏāu
"accariu" kumāra cavanti eva  $  "vahu-candīhūẏaü gaẏaṇu kema
pekkheppiṇu muttāhala-ṇihāẏa  $  "giri-ṇijjhara" bhaṇĕvi dhuvanti pāẏa

ghattā:

taṃ dahavaẏaṇa-gharu  $  te kumāra maṇu-toraṇa-dārĕhĩ
      vara-vāẏaraṇu jiha  $  a-vuha païṭṭhā paccāhārĕhĩ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 4:


païṭha kaïddhaẏa  $  bhavaṇabbhantare
ṇaṃ pañcāṇaṇa  $  girivara-kandare
pavara-mahāṇaï-  $  ṇivaha va sāẏare
ravi-kiraṇā iva  $  attha-mahīhare
dhāvanti ke vi ṇa karanti kheu  $  khambhehĩ ghiḍanti mellanti veu
vahu-phalaha-silā-bhittihĩ bhiḍevi  $  saruhira-sira pariẏattanti ke vi
kĕ vi indaṇīla-ṇīlehĩ jāẏa  $  kehi mi thiẏa tumhaĩ etthu āẏa
jaccandha-līla kĕ vi dakkhavanti  $  uṭṭhanti paḍanti silĕhĩ bhiḍanti
kĕ vi sūrakanta-kantīhĩ bhiṇṇa  $  vahu sūraĕ mellĕvi purĕ 'vaïṇṇa
kĕ vi candakanta-kantehĩ jāẏa  $  muha-ẏandahŏ uppari ṇāĩ āẏa
kĕ vi paümarāẏa-kara-ṇiẏara-tamva  $  ṇaṃ ahiṇava-līlāvalamva
kĕ vi ālekkhima-kuñjarahŏ taṭṭha  $  kĕ vi sīhahũ kĕ vi paṇṇaẏahũ ṇaṭṭha

ghattā:

ṇiggaẏa tahŏ gharahŏ  $  puṇu vi paḍīvā tehĩ ji vārĕhĩ
      uaẏa-mahīharahŏ  $  ravi-ẏara ṇāĩ aṇeẏāgārĕhĩ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 5:


taṃ dahamuha-dharu  $  muĕvi visālaü
gaẏa parioseṃ  $  santi-jiṇālaü
tahĩ païsantĕhĩ  $  diṭṭhu sa-ṇeuru
rāmaṇa-keraü  $  iṭṭhanteuru
cihurehĩ sihaṇḍi-olamvu bhāi  $  kurulĕhĩ indindira-vindu ṇāĩ
bhaühĕhĩ aṇaṅga-dhaṇuhara-laẏa vva  $  ṇaẏaṇahĩ ṇīloppala-kāṇaṇaṃ va
muha-vimvĕhĩ maẏalañchaṇa-valaṃ va  $  kala-vāṇihĩ kala-koila-kulaṃ va
komala-vāhehĩ laẏāharaṃ va  $  pāṇihĩ rattuppala-saravaraṃ va
ṇakkhĕhĩ keaï-sūī-thalaṃ va  $  sihiṇĕhĩ suvaṇṇa-ghaḍa-maṇḍalaṃ va
sohaggeṃ vammaha-sāhaṇaṃ va  $  romāvali-ṇāiṇi-pariẏaṇaṃ va
tivalihĩ aṇaṅga-puri-khāiẏaṃ va  $  gujjhehĩ maẏaṇa-majjaṇa-haraṃ va
ūrūhĩ taruṇa-kelī-vaṇaṃ va  $  calaṇaggĕhĩ pallava-kāṇaṇaṃ va

ghattā:

haṃsa-ulu va gaï(e)hĩ  $  kuñjara-jūhu va vara-līlāhĩ
      cāva-valu va guṇĕhĩ  $  chaṇa-sasi-vimvu va saẏala-kalāhĩ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 6:


"avi ẏa ṇarindaho  $  vaẏa-saẏa-ciṇṇaho
kāĩ karesahũ  $  jhāṇuttiṇṇaho
vari abbhāsahũ  $  eva bhaṇantu va
thiu raẏaṇihĩ ṇiẏa-  $  hiẏaĕ guṇantu va
sira-ṇamaṇu jiṇāhiva-vandaṇeṇa  $  piẏa-vandhaṇu phulla-ṇivandhaṇeṇa
bhaühā-vikkhevaṇu ṇaccaṇeṇa  $  loaṇa-viẏāru dappaṇa-khaṇeṇa
ṇāsaüḍa-phuraṇu phullaṅghaṇeṇa  $  pariumvaṇu vaṃsāūraṇeṇa
aharaṅkaṇu vīḍī-khaṇḍaṇeṇa  $  piẏa-kaṇṭha-ggahaṇu suhāvaṇeṇa
ahiseẏa-kalasa-kaṇṭha-ggaheṇa  $  avaruṇḍaṇu thambhāliṅgaṇeṇa
piẏa-phāḍaṇu chevākaḍḍhaṇeṇa  $  kurumālaṇu vīṇā-vāẏaṇeṇa
kara-ghāẏaṇu jhinduva-ghāẏaṇeṇa  $  sikkāru kusuma-ākhañcaṇeṇa
kama-ghāẏa asoẏa-ppaharaṇeṇa

ghattā:

kuṅkuma-candaṇaĩ  $  sea-phuḍiṅga vi garuā bhārā
      kiṃ puṇu kuṇḍalaĩ  $  kaḍaẏa-maüḍa-kaḍisuttā hārā


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 7:

kāu vi deviu  $  kāha vi ṇārihĩ
dinti su-pesaṇu  $  pesaṇaẏārihĩ
"halĕ laliẏaṅgie  $  laï ṇāraṅgaĩ
jāĩ jiṇindaho  $  accaṇa-joggaĩ
halĕ dālimīĕ dālimaĩ dehi  $  vijjaüriĕ vijjaürāĩ lehi
vahuphaliĕ suandhaĩ vahuphalāĩ  $  rattuppalīĕ rattupalāĩ
indīvarīĕ indīvarāĩ  $  saẏavattiĕ saẏavattaĩ varāĩ
kusumiĕ kusumĕhĩ accaṇa karehi  $  maṇidīviĕ maṇi-dīvaü dharehi
kappuriĕ ḍahĕ kappūra-dāli  $  viddumiĕ caḍāvahi viddumāli
muttāvali lahu muttāvalīu  $  saṃcūrĕvi chuhu raṅgāvalīu
maragaĕ maragaẏa-veihĕ caḍevi  $  sammajjaṇu karĕ kamalāĩ levi
halĕ lavaliĕ candaṇa-chaḍaü dehi  $  gandhāvali gandhu laevi ehi
kuṅkumalehiĕ laï ghusiṇa-sippi  $  ālāvaṇi ālāvehi kiṃ pi
kiṇṇariĕ turiu kiṇṇaraü lehi  $  tilaẏāvali tilaẏa-paẏāĩ dehi"
āẏaĕ līlaĕ acchanti jāva  $  āsaṇṇīhūa kumāra tā̃va

ghattā:

rāvaṇa-juvaï-ẏaṇu  $  aṅgaṅgaẏa ṇievi āsaṅkiu
      ṇaṃ kari-kariṇi-thaḍa  $  sīhāloẏaṇĕ māṇa-kalaṅkiu


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 8:

santi-jiṇālae  $  bhāmari deppiṇu
santi-jiṇendaho  $  ṇavaṇa kareppiṇu
pāsu dasāsaho  $  ḍhukka kaïddhaẏa
ṇāĩ maïndaho  $  matta mahāgaẏa
uddālĕvi hatthahŏ akkha-suttu  $  dasasiru suggīva-sueṇa vuttu
"ĕhu kāĩ rāẏa āḍhattu ḍambhu  $  thiu ṇiccalu ṇaṃ pāhāṇa-khambhu
taü kavaṇu dhīru ko vā 'himāṇu  $  sā kavaṇa vijja iu kavaṇu jhāṇu
uppāiẏa loẏahũ kāĩ bhanti  $  para-ṇāri laẏantahŏ kavaṇa santi
kiṃ bhāṇukaṇṇa-indaï-duheṇa  $  ṇaü vollahi ekkeṇa vi muheṇa
kiṃ lakkhaṇa-rāmahũ osarevi  $  thiu santihĕ bhavaṇu paīsarĕvi"
ṇibbhacchĕvi ema kaïddhaehĩ  $  mahaeviu vehāviddhaehĩ
āḍhattaü vandhahũ dharahũ lehũ  $  vicchārahũ dārahũ haṇahũ ṇehũ

ghattā:

tahŏ anteurahŏ  $  bhaü uppaṇṇu bhaḍehĩ bhiḍantĕhĩ
      ṇaṃ ṇāliṇī-vaṇahŏ  $  matta-gaïndĕhĩ saru païsantĕhĩ


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 9:


kā vi varaṅgaṇa  $  kaḍḍhiẏa thāṇahŏ
kusuma-laẏā iva  $  vara-ujjāṇahŏ
sāmala-dehiẏa  $  hāra-paẏāsiri
sa-valāẏāvali  $  ṇaṃ pāusa-siri
ka vi kaḍḍhiẏa ṇeura-calavalanti  $  saravara-lacchi va kamala-kkhalanti
ka vi kaḍḍhiẏa rasaṇā-dāma levi  $  su-ṇihi vva bhuaṅgamu vasikarevi
ka vi kaḍḍhiẏa tivaliu dakkhavanti  $  kāmāuri-parihaü pāẏaḍanti
ka vi kaḍḍhiẏa bhajjaṇa-bhaẏahŏ janti  $  kisa-romāvali-khambhuddharanti
ka vi kaḍḍhiẏa thaṇa-ẏalasuvvahanti  $  lāẏaṇṇa-vāri-pūrĕ va taranti
ka vi kaḍḍhiẏa kara-kamalaĩ dhuṇanti  $  chappaẏa-riñcholi va mucchalanti(?)
ka vi kaḍḍhiẏa savvahũ saraṇu janti  $  muttāvaliṃ pi kaṇṭhaĕ dharanti
ka vi kaḍḍhiẏa "hā rāvaṇa" bhaṇanti  $  dīhara-bhuva-pañjarĕ païsaranti

ghattā:

jāhã gaïnda-sasi-  $  varahiṇa-hariṇa-haṃsa-saẏaṇijjā
      tāhã vivakkhiẏahũ  $  avaseṃ sūra ṇa honti sahejjā


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 10:


kā vi ṇiẏamviṇi  $  siḍhila-ṇiẏaṃsaṇa
kesa-visanthula  $  pagaliẏa-loẏaṇa
ubbhiẏa-karaẏala  $  muha-vicchāiẏa
daïẏahŏ aggaĕ  $  ruaï varāiẏa
"ahŏ duddama-dāṇava-dappa-dalaṇa  $  sura-maüḍa-sihāmaṇi-lihiẏa-calaṇa
jama-mahisa-siṅga-ṇivalī-ṇihaṭṭha  $  surakari-visāṇa-mūraṇa-pahaṭṭha
paramesara kiṃ ohaṭṭa-thāmu  $  kiṃ rāmaṇu aṇṇahŏ kahŏ vi ṇāmu
kiṃ aṇṇeṃ sāhiu candahāsu  $  kiṃ aṇṇeṃ dhaṇaẏahŏ kiu viṇāsu
kiṃ aṇṇeṃ vasikiu uddha-soṇḍu  $  vaṇa-hatthi tijagabhūsaṇu pacaṇḍu
kiṃ aṇṇeṃ bhaggu kiẏanta-rāu  $  kiṃ aṇṇahŏ vasĕ suggīu jāu
kiṃ aṇṇeṃ giri kaïlāsu deva  $  helaĕ jĕ tuliu jhinduvaü jeva
kiṃ aṇṇeṃ ṇijjiu sahasakiraṇu  $  pheḍiu ṇalakuvvara-sakka-phuraṇu

ghattā:

kiṃ aṇṇahŏ ji bhuva  $  varuṇa-ṇarāhiva-dharaṇa-samatthā
      jaï tuhũ dahavaẏaṇu  $  to kiṃ amhahũ eha avatthā"


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 11:


to vi ṇa jhāṇahŏ  $  ṭāliu rāṇaü
acalu ṇirāriu  $  meru-samāṇaü
jogi va siddhihĕ  $  rāma va bhajjahŏ
tiha taggaẏa-maṇu  $  thiu pahu vijjahŏ
saṃkhuhiu ṇa laṅkāhivahŏ cittu  $  taṃ aṅgaü huavahu jiha palittu
mandoẏari kaḍḍhiẏa macchareṇa  $  kappadduma-sāha va kuñjareṇa
hariṇi va sīheṇa viruddhaeṇa  $  sasi-paḍima va rāhuṃ kuddhaeṇa
uragindi va garuḍa-vihaṅgameṇa  $  logāṇi va pavara-jiṇāgameṇa
paramesari to vi ṇa bhaẏahŏ jāi  $  ṇikkampa pariṭṭhiẏa dharaṇi ṇāĩ
"re re jaṃ kiu mahu kesa-gāhu  $  aṇṇu vi mahaevihũ hiẏaẏa-ḍāhu
taṃ pāva phalesaï paraĕ pāvu  $  dahagīu gilesaï valu jĕ sāvu"
taṃ ṇisuṇĕvi kiẏa-kaḍamaddaṇeṇa  $  ṇibbhacchiẏa tārā-ṇandaṇeṇa

ghattā:

"kāĩ vihāṇaĕṇa  $  ajju ji pikkhantahŏ dahagīvahŏ
      sahũ anteurĕṇa  $  paĩ mahaevi karami suggīvahŏ"


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 12:

ema bhaṇeppiṇu  $  riu rekāriu
"rakkhu dasāṇaṇa  $  maĩ paccāriu
haũ so aṅgaü  $  tuhũ laṅkesaru
ĕhu mandoẏari  $  ĕhu so avasaru"
jaṃ eva vi khohahŏ ṇa gaü rāu  $  taṃ vijjahĕ āsaṇa-kampu jāu
āiẏa andhāraü jaü karanti  $  vahurūviṇi vahu-rūvaĩ dharanti
thiẏa aggaĕ siddhahŏ siddhi jẽva  $  "kiṃ pesaṇu pahu" pabhaṇanti ẽva
"kiṃ dijjaü vasumaï vasikarevi  $  kiṃ dijjaü disa-kari-thaṭṭu(?) dharevi
kiṃ dijjaü phaṇi-maṇi-raẏaṇu levi  $  kiṃ dijjaü mandaru daramalevi
kiṃ dijjaü suraṇandiṇi duhevi  $  kiṃ dijjaü jamu ṇiẏalĕhĩ chuhevi
kiṃ dijjaü vandhĕvi amara-rāu  $  kiṃ kusumasarāuhu raï-sahāu
kiṃ dijjaü dhaṇaẏahŏ taṇiẏa riddhi  $  kiṃ dijjaü savvovāẏa-siddhi

ghattā:

sahũ devāsurĕhĩ  $  kiṃ taïlokku vi seva karāvami
      ṇavara ṇarāhivaï  $  ekkahŏ cakkavaïhĕ ṇa pahāvami"


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 13:


taṃ ṇisuṇeppiṇu  $  sura-santāvaṇu
puṇṇa-maṇorahu  $  uṭṭhiu rāvaṇu
jā santiharahŏ  $  dei ti-bhāmari
mukka kumāreṃ  $  sā mandovari
aṅgaṅgaẏa ṇaṭṭha païṭṭha seṇṇĕ  $  sampatta vatta kākuttha-kaṇṇĕ
"paramesara sura-santāvaṇāsu  $  paripuṇṇa maṇoraha rāmaṇāsu
uppaṇṇa vijja ṇivvūḍhu dhīru  $  evahĩ ṇicintu tiẏasahu mi cīru
ṇaü jāṇahũ hosaï eu keva  $  laï sīẏahĕ chaṇḍahi tatti deva"
taṃ vaẏaṇu suṇevi kumāru kuiu  $  khaẏa-kālĕ divāẏaru ṇāĩ uiu
"ṇāsahŏ ṇāsahŏ jaï ṇāhi satti  $  haũ lakkhaṇu ekku karemi tatti
kahŏ taṇiẏa vijja kahŏ taṇiẏa satti  $  kallaĕ pekkhesahŏ tahŏ asanti
maĩ dasaraha-ṇandaṇĕ kiẏa-païjjĕ  $  vitthahĕ atthāhĕ alaṅghaṇijjĕ

ghattā:

toṇā-juẏala-jalĕ  $  dhaṇu-velā-kallola-raüdde
      vuḍḍevaü khalĕṇa  $  mahu keraĕ ṇārāẏa-samudde"


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 14:


tāva ṇisāẏara-  $  ṇāhu sa-vijjaü
ṇaṃ sa-kalattaü  $  suravaï vijjaü
pekkhaï dummaṇu  $  toḍiẏa-hāraü
ṇiẏa-anteuru  $  ṇahu va a-tāraü
tahŏ majjhĕ mahā-siri-māṇaṇeṇa  $  mandoẏari diṭṭha dasāṇaṇeṇa
chuḍu chuḍu āmelliẏa aṅgaeṇa  $  ṇaṃ kamaliṇi matta-mahāgaeṇa
ṇaṃ kutavasi-vāṇi jiṇāgameṇa  $  ṇaṃ ṇāiṇi garuḍa-vihaṅgameṇa
ṇaṃ diṇaẏara-soha varāhaveṇa  $  ṇaṃ pavara-mahāḍaï huavaheṇa
ṇaṃ sasahara-paḍima mahaggaheṇa  $  mambhīsiẏa vijjā-saṅgaheṇa
"ekkellaü jehaü keṇa sahiu  $  aṇṇu vi vahurūviṇi-vijja-sahiu
kiu jehĩ ṇiẏamviṇi eu kammu  $  laï vaṭṭaï tahŏ ettaḍaü jammu
jaï maṇusa honti to kāĩ etthu  $  ḍhukkanti pariṭṭhiu ṇiẏamĕ jetthu

ghattā:

jeṇa maraṭṭiĕṇa  $  sīsĕ tuhāraĕ lāiẏa hatthā
      kallaĕ tāsu dhaṇĕ  $  pekkhu kāĩ dakkhavami avatthā"


_______________________________________________________________


START
PAUMACARIU, Kaṇḍa IV, Saṃdhi 72, Kaḍavaka 15:


ema bhaṇeppiṇu  $  daṇu-viddāvaṇu
jaẏa-jaẏa-saddeṃ  $  sa-rahasu rāvaṇu
caliu saüṇṇaü  $  uṭṭhiẏa-kalaẏalu
ṇaṃ raẏaṇāẏaru  $  parivaḍḍhiẏa-jalu
ṇavara pahuṇo calantassa diṇṇā mahāṇanda-bherī maündā daḍī daddurā
paḍaha ṭivilā ẏa ḍhaḍḍhaḍḍharī jhallarī bhambha bhambhīsa kaṃsāla-kolāhalā
murava tiriḍikkiẏā kāhalā ḍhaḍḍhiẏā saṅkha dhummukka ḍhakkā huḍukkā varā
tuṇava paṇavekkapāṇi tti evaṃ va sijjhevi (?) sesā uṇā(?ṇo) keṇa te vujjhiẏā
kahi mi caliẏaṃ calanteṇa anteuraṃ thora-muttāvalī-hāra-keūra-kañcī-kalāvehĩ
              guppantaẏaṃ
vahala-sirikhaṇḍa-kappūra-katthūriẏā-kuṅkumuppīla-kālāgarummissa-cikkhilla-panthesu khuppantaẏaṃ
dhavala-dhaẏa-toraṇa-cchatta-cindha-ppaḍāẏāvalī-maṇḍavabbhantarālinda-ṇīlandhaẏāre
visūrantaẏaṃ
muhala-cala-ṇeurugghāẏa-jhaṅkāra-vāhitta-majjhāṇulagganta-haṃsehĩ cukkanta-helāgaī-ṇiggamaṃ
phaliha-maṇi-kuṭṭime bhūmi-bhāe viẏaḍḍhehĩ chāẏā-chaleṇaṃ (?) cumvijjamāṇāṇaṇaṃ
ṇavara pisuṇo jaṇo taṃ ca mā pecchahīmīĕ saṅkāĕ pāẏamvuehĩ va chāẏantaẏaṃ
galiẏa-maṇi-mehalā-dāma-saṅghāẏam aṇṇoṇṇa-lajjāhimāṇeṇa muccantaẏaṃ
kasaṇa-maṇi-khoṇi-chāẏāhĩ rañjijjamāṇaṃ va daṭṭhūṇa vevantaẏaṃ
kahi mi ṇava-pāḍalī-puppha-gandheṇa āẏaḍḍhiẏā chappaẏā
ṇavara muha-pāṇi-pāẏagga-rattuppalāmoẏa-mohaṃ gaẏā
tahi mi cala-cāmarucchoha-viccheva-chippanta-mucchāviẏā
surahi-suha-gandhavāeṇa mandāṇusīeṇa saṃjīviẏā

ghattā:

ema païṭṭhu gharu  $  jaẏa-jaẏa-saddeṃ inda-vimaddaṇu
      vasumaï vasikarĕvi  $  ṇāĩ sa ẏaṃ bhu va ṇāhiva-ṇandaṇu


----------  [73. tisattarimo saṃdhi]  ----------


tihuvaṇa-ḍāmara-vīru  $  maẏaraddhaẏa-sara-saṇṇiha-ṇaẏaṇu
maṅgala-tūra-raveṇa  $  majjāṇaü païsaï dahavaẏaṇu


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 1:


païsĕvi bhavaṇu bhicca avaẏajjiẏa  $  ṇiẏa-ṇiẏa-ṇilaẏahŏ turiẏa visajjiẏa
kaïvaẏa-sevahĩ sahiu dahammuhu  $  gaü majjaṇa-bhavaṇahŏ savaḍammuhu
osāriẏaĩ asesāharaṇaĩ  $  duddiṇĕ diṇaẏareṇa ṇaṃ kiraṇaĩ
laïẏa potti risaheṇa daẏā iva  $  gujjhāvaraṇasīla māẏā iva
saṇha-sutta vāẏaraṇa-kahā iva  $  pallava-gahiẏa mahā-vaṇarāi va
vara-vāraṅgaṇehĩ savvaṅgiu  $  vivihābhaṅgaṇehĩ abbhaṅgiu
gaü āẏāma-bhūmi rahasāhiu  $  taṇu-saṃvāhaṇehĩ saṃvāhiu
tāva vimaddiu jāva pahaggaü  $  savvaṅgiu pāseu valaggaü

ghattā:

chuḍu uggaẏaĩ sarīrĕ  $  pāseẏa-puḍiṅgaĩ ṇimmalaĩ
    ṇaṃ tuṭṭheṇa sameṇa  $  kaḍḍhĕvi diṇṇaĩ muttāhalaĩ


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 2:


puṇu vāraṅgaṇehĩ uvvaṭṭiu  $  ṇaṃ kari kariṇi-karehĩ vihaṭṭiu
gaü cāmiẏara-doṇi paramesaru  $  ṇaṃ kaṇiẏāri-kusuma-thali mahuaru
vārihĕ majjhĕ païṭṭhu va kuñjaru  $  dappaṇa-sirihĕ va chāẏā-ṇaravaru
sarasihĕ majjhĕ va paḍimā-sasaharu  $  puvva-disahĕ va taruṇa-divāẏaru
gandhāmalaĕhĩ cihura pasāhiẏa  $  vaïri va bhañjĕvi vandhĕvi sāhiẏa
puṇu gaü ṇhavaṇa-vīḍhu āṇandeṃ  $  ṇaḍa-kaï-vandiṇa-jaẏa-jaẏa-saddeṃ
phaliha-silā-maṇiẏahĕ (?) thiu chajjaï  $  hima-siharolliĕ ṇaṃ ghaṇu gajjaï
paṇḍu-silahĕ va kāma-kari-kesari  $  vahula-pakkhu puṇṇivahĕ va uppari

ghattā:

maṅgala-kalasa-karāu  $  ḍhukkaü ṇāriu laṅkesarahŏ
    ṇāvaï saẏala-disāu  $  uṇṇaẏa-mehāu mahīharahŏ


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 3:

ṇavara pahuṇo 'hiseẏassa pārambhae  $  hema-kumbhehĩ ukkhitta-sārambhae
pavara-ahiseẏa-tūraṃ samupphāliẏaṃ  $  vaddha-kacchehĩ mallehĩ orāliẏaṃ
kahi mi su-sarehĩ gāẏaṇĕhĩ jhaṅkāriẏaṃ  $  maṅgalaṃ vandi-loeṇa uccāriẏaṃ
kahi mi vara-vaṃsa-vīṇā-pavīṇā ṇarā  $  ganti gandhavva vijjāharā kiṇṇarā
kahi mi kalahoẏa-māṇikka-sippī-vihattheṇa  $  saṃkundio(?)phenda-vandeṇa ālindao
kahi mi sirikhaṇḍa-kappūra-katthūriẏā-  $  kuṅkumuppaṅka-paṅkeṇa ekkekkamo āhao
kahi mi ahiseẏa-siṅgambu-dhārā-ṇivāẏa-  $  ppavāheṇa dūrāhĩ ekkekkamo siñcio
kahi mi ṇaḍa-chatta-phamphāva-vandehĩ  $  sohagga-sūrāṇa ṇāmāvali se samuccāriẏā

ghattā:

ẽva jaṇullāveṇa  $  palhatthiẏa kalasa ṇaresarahŏ
    sura-jaẏa-jaẏa-saddeṇa  $  ahiseẏa-samaĕ jiha jiṇavarahŏ


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 4:


ka vi ahisiñcaï kañcaṇa-kumbheṃ  $  lacchi purandaraṃ va vimalambheṃ
ka vi ruppima-kalaseṃ jala-gāheṃ  $  puṇṇiva sasim iva joṇhā-vāheṃ
ka vi maragaẏa-kalaseṇa ura-tthalu  $  ṇaliṇi va ṇaliṇa-uḍeṇa mahīẏalu
ka vi kuṅkuma-kalaseṇāẏamveṃ  $  sañjha va divasu divāẏara-vimveṃ
āẏaĕ līlaĕ jaẏasiri-māṇaṇu  $  jaẏa-jaẏa-saddeṃ ṇhāu dasāṇaṇu
vimala-sarīru jāu cakkesaru  $  ṇaṃ uppaṇṇa-ṇāṇu titthaṅkaru
diṇṇaĩ taṇu-luhaṇāĩ su-saṇhaĩ  $  khala-kuṭṭaṇi-vaẏaṇā iva laṇhaĩ
melliẏa potti jiṇeṇa va duggaï  $  moāviẏa kesāĩ jaluggaĩ
leppiṇu seẏamvaru vi sahāvaï (?)  $  veḍhiu sīsu vaïri-puru ṇāvaï

ghattā:

sohaï dhavala-vaḍeṇa  $  āveḍhiu dasasira-siru pavaru
     ṇaṃ sura-sari-vāheṇa  $  kaïlāsahŏ taṇaü tuṅga-siharu


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 5:


gampiṇu deva-bhavaṇu jiṇu vandĕvi  $  vāra-vāra appāṇaü ṇindĕvi
bhoẏaṇa-bhūmi païṭṭhu pahāṇaü  $  kañcaṇa-vīḍhĕ pariṭṭhiu rāṇaü
javaṇi bhamāḍiẏa asaï va dhuttĕhĩ  $  avuha-maï va vāẏaraṇahŏ suttĕhĩ
gaṅga va saẏara-suĕhĩ ṇiẏa-ṇāsaĕhĩ  $  mahakaï-kitti va sīsa-sahāsĕhĩ
diṇṇaĩ ruppima-kañcaṇa-thālaĩ  $  ṇaṃ supurisa-cittaĩ va visālaĩ
vitthāriu pariẏalu pahu-keraü  $  jaraḍhāiccu va kanti-jaṇeraü
saravaro vva saẏavatta-visaṭṭaü  $  paṭṭaṇa-païsāru va vahu-vaṭṭaü
uvahi va sippi-saṅkha-sandohaü  $  vara-juvaï-ẏaṇu va kañcī-sohaü

ghattā:

dijjaï amiẏāhāru  $  vahu-khaṇḍa-paẏāru suhāvaṇaü
    ṇāvaï bharahu visālu  $  aṇṇaṇṇa-mahārasa-dāvaṇaü


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 6:


dhūmavatti paripiĕvi pahāṇaü  $  bhuñjĕvi aṇṇa-vāsĕ thiu rāṇaü
malaẏaruheṇa pasāhiu appaü  $  gandhu laẏantu ṇāĩ thiu chappaü
puṇu tamvolu diṇṇu caüraṅgaü  $  ṇaḍa-vekkhaṇaü ṇāĩ vahu-raṅgaü
puṇu diṇṇaĩ amvaraĩ amollaĩ  $  jiṇa-vaẏaṇāĩ va abbharuhullaĩ
veṅgi-visaẏa-mihuṇaĩ va suandhaĩ  $  ahorattāĩ va ghaḍiẏā-vandhaĩ
muddhaṅgaṇa-cittāĩ va maüaĩ  $  duṭṭhakkura-dāṇāĩ va chaüaĩ
dīhaĩ dujjaṇa-duvvaẏaṇāĩ va  $  pihulaĩ gaṅgā-ṇaï-puliṇāĩ va
virahiẏaĩ va vahu-kāmāvatthaĩ  $  vandiṇa-jaṇa-vandaĩ va ṇiẏatthaĩ


ghattā:

laïẏaĩ āharaṇāĩ  $  vipphuriẏa-samujjala-maṇi-gaṇaĩ
    kasaṇa-sarīrĕ thiẏāĩ  $  ṇaṃ vahula-pakkhĕ tārāẏaṇaĩ


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 7:


to tiloẏabhūsaṇo  $  surinda-danti-dūsaṇo
pasāhio gaïndao  $  ṇivāriẏāli-vindao
palamva-ghaṇṭa-jottao  $  vahanta-dāṇa-sottao
pasaṇṇa-kaṇṇa-cāmaro  $  ṇimīliẏacchi-ukkaro
maṇojja-gejja-kaṇṭhao  $  bhisī-ṇihaṭṭha-paṭṭhao
visāla-uddha-cindhao  $  pahu vva paṭṭa-vandhao
giri vva tuṅga-gattao  $  mahaṇṇaü vva mattao
ghaṇo vva bhūri-ṇīsaṇo  $  jamo vva suṭṭhu bhīsaṇo
maṇo vva lola-veẏao  $  ravi vva ugga-teẏao

ghattā:

savvāharaṇu ṇarindu  $  tahĩ kasaṇa-mahaggaĕ caḍiu kiha
      uṇṇaẏa-meha-ṇisaṇṇu  $  lakkhijjaï vijju-vilāsu jiha


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 8:


jaẏa-jaẏa-saddeṃ sattu-khaẏāṇaṇu  $  sīẏahĕ pāsu paẏaṭṭu dasāṇaṇu
vahurūviṇi-rūvaĩ bhāvantaü  $  khaṇĕ vāsaru khaṇĕ ṇisi dāvantaü
khaṇĕ candima khaṇĕ mehandhāraü  $  khaṇĕ vāoli-dhūli-jaladhāraü
khaṇĕ ṇihāẏa-taḍi-vaḍaṇa-vamāliu  $  khaṇĕ gaẏa-vaggha-siṅgha-orāliu
khaṇĕ pāusu hemantu uṇhālaü  $  khaṇĕ gaẏaṇa-ẏalu saẏalu sama-jālaü
khaṇĕ mahi-kampu mahīhara-halliu  $  khaṇĕ raẏaṇāẏara-salilucchalliu
taṃ tehaü ṇievi sasi-muhiẏaĕ  $  tiẏaḍa papucchiẏa jaṇaẏahŏ duhiẏaĕ
"eu mahantu kāĩ accariẏaü  $  kiṃ keṇa vi jagu uvasaṅghariẏaü"

ghattā:

pabhaṇaï tiẏaḍāevi  $  "vahurūviṇi-rūvāviddha-taṇu
    āvaï laggaü ehu  $  taü vaẏaṇu ṇihālaü dahavaẏaṇu"


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 9:


taṃ ṇisuṇevi mahāsaï kampiẏa  $  vāhu bharanti cakkhu dara jampiẏa
"māĕ ṇa jāṇahũ kāĩ karesaï  $  sīlu mahāraü kiṃ maïlesaï"
tāva surinda-vinda-kandāvaṇu  $  kaṇṭhāharaṇa-viviha-kaṃ-dāvaṇu
sīẏahĕ pāsu paḍhukkiu sarahasu  $  ṇāvaï vammahasarahĕ puṇavvasu
ṇāvaï dīha-samāsu vihattihĕ  $  ṇāvaï chandu deva-gāittihĕ
vollāviẏa "vollahi paramesari  $  homi ṇa homi dasāṇaṇa-kesari
suaü ṇa suaü mahāraü ḍhaḍḍhasu  $  diṭṭhu ṇa diṭṭhu viuvvaṇa-sāhasu
evahĩ kiṃ karanti te hari-vala  $  ṇala-suggīva-ṇīla-bhāmaṇḍala

ghattā:
aṇṇa vi je je duṭṭha  $  te te mahu savva samāvaḍiẏa
    evahĩ kahĩ ṇāsanti  $  sāraṅga va sīhahŏ kamĕ paḍiẏa


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 10:


sīmantiṇi maẏaraharuttiṇṇahŏ  $  luhami līha kaïddhaẏa-seṇṇahŏ
rāmu tuhāraü jama-pahĕ lāẏami  $  indaï kumbhakaṇṇu mellāvami
jo visallu kiu kaha vi visallaĕ  $  so vi bhiḍantu ṇa cukkaï kallaĕ
jīviẏāsa tahũ kerī chaṇḍahi  $  caḍu vimāṇĕ appāṇaü maṇḍahi
sa-raẏaṇa sa-ṇihi pihimi paripālahi  $  jāhũ meru jiṇaharaĩ ṇihālahi
pekkhu samudda dīva sari saravara  $  ṇandaṇa-vaṇaĩ maha-dduma mahihara
aha ettaḍaü kālu jaṃ cukkī  $  taṃ mahu vaẏa-cārahaḍi gurukkī
jaï vi tilottima rambhāevī  $  jā ṇa samicchaï sā ṇa laevī
vāra-vāra teṃ taĩ abbhatthami  $  daẏa kari anteuru avahatthami
tuhũ jĕ ekka mahaeviẏa vuccahi  $  cāmara-gāhiṇīhĩ mā muccahi

ghattā:

suravara seva karantu  $  ghaṇa chaḍaü dintu purĕ païsarahi
      lakkhaṇa-rāmahũ tatti  $  duvvuddhi va dūreṃ pariharahi"


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 11:


jāṇĕvi duṭṭha-kammu pārambhiu  $  vahurūviṇi-vahu-rūva-viẏambhiu
cintiu dasaraha-ṇandaṇa-pattiĕ  $  "lakkhaṇa-rāma jiṇaï viṇu bhantiĕ
jāsu ima i evaḍḍaĩ cindhaĩ  $  vahurūviṇi-vahu-rūvaĩ siddhaĩ
aṇṇa i suravara seva karāviẏa  $  vandi-vinda kaluṇaĩ kandāviẏa
so kiṃ maĩ ṇa lei piu ṇa haṇaï"  $  āsaṅkevi devi puṇu pabhaṇaï
"dahamuha bhuvaṇa-viṇiggaẏa-ṇāmeṃ  $  khaṇu mi ṇa jiẏami maranteṃ rāmeṃ
jetthu paīvu tetthu siha ṇajjaï  $  jetthu aṇaṅgu tetthu raï jujjaï
jetthu saṇehu tetthu paṇaẏañjali  $  jetthu paẏaṅgu tetthu kiraṇāvali

ghattā:

jahĩ sasaharu tahĩ joṇha  $  jahĩ parama-dhammu tahĩ jīva-daẏa
    jahĩ rāhavu tahĩ sīẏa"  $  sā ema bhaṇeppiṇu muccha gaẏa


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 12:
muccha ṇieppiṇu rahuvaï-ghariṇihĕ  $  kari osariu va pāsahŏ kariṇihĕ
"dhiddhigatthu paraẏāru asāraü  $  duggaï-gamaṇu sugaï-viṇivāraü
maĩ pāveṇa kāĩ kiu ehaü  $  jeṃ vicchoiu mihuṇu sa-ṇehaü
ko vi ṇa maĩ sarisaü viruvāraü  $  dūhaü dummuhu dukkiẏa-gāraü
dujjaṇu duṭṭhu durāsu dullakkhaṇu  $  ku-purisu manda-bhaggu a-viẏakkhaṇu
duṇṇaẏavantu viṇaẏa-parivajjiu  $  duccārittu ku-sīlu a-lajjiu
ṇiddaü para-kalatta-santāvaü  $  vari jalaẏaru thalaẏaru vaṇa-sāvaü
vari pasu vari vihaṅgu kimi kīḍaü  $  ṇaü amhārisu jaga-paripīḍaü

ghattā:

vari tiṇu vari pāhāṇu  $  vari loha-piṇḍu vari sukka-taru
    ṇaü ṇigguṇu vaẏa-hīṇu  $  māṇusu uppaṇṇu mahīhĕ bharu


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 13:


ahŏ ahŏ dārā paribhava-gārā  $  kaẏali va savvaṅgiu ṇīsārā
cālaṇi vva kevala-mala-gāhiṇi  $  sari va kuḍila heṭṭhāmuha-vāhiṇi
pāusa-kuhiṇi va dūsañcāriṇi  $  kumuiṇi vva gahavaï-uvagāriṇi
kamaliṇi vva paṅkeṇa ṇa muccaï  $  maṇu dārei dāra teṃ vuccaï
vaṇiẏa vaṇei sarīru samattaü  $  gaṇiẏa gaṇei asesu viḍhattaü
daïẏahŏ daïu lei teṃ daïẏā  $  paru tiviheṇa teṇa tiẏamaïẏā
dhaṇiẏa dhaṇei appu avaẏāreṃ  $  jāẏa jāi ṇījantī jāreṃ
ku vasundhari tahĩ māri kumārī  $  ṇā ṇaru tāsu aritteṃ ṇārī

ghattā:

vaṭṭaï suravaï jema  $  vandheppiṇu lakkhaṇu rāmu raṇĕ
    demi vihāṇaĕ sīẏa  $  saccaü parisujjhami jema jaṇĕ"


_______________________________________________________________


START
PAUMACARIU, Kaṇḍa IV, Saṃdhi 73, Kaḍavaka 14:


ema bhaṇeppiṇu gaü ṇiẏa-gehahŏ  $  anteurahŏ pavaḍḍhiẏa-ṇehahŏ
rāẏahaṃsu ṇaṃ haṃsī-jūhahŏ  $  ṇaṃ gaẏavaru gaṇiẏāri-samūhahŏ
ṇaṃ maẏalañchaṇu tārā-vandahŏ  $  ṇaṃ dhuvagāu ṇaliṇi-maẏarandahŏ
paṇaïṇīu paṇaeṃ paṇavantaü  $  māṇiṇīu saĩ sammāṇantaü
rasaṇā-dāmaehĩ vajjhantaü  $  līlā-kamalĕhĩ tāḍijjantaü
eva pariṭṭhiu ṇisi-sambhogeṃ  $  siṅgāreṇa viviha-viṇiuggeṃ
sīẏa vi ṇiẏa-jīviẏahŏ aṇiṭṭhiẏa  $  ṇaṃ dasasirahŏ siratti samuṭṭhiẏa
tāva ṇihāẏa paḍiẏa mahi kampiẏa  $  "ṇaṭṭha laṅka" ṇahĕ deva pajampiẏa

ghattā:

"dahamuha mūḍhaü kāĩ  $  para-ṇāri ramantahŏ kavaṇu suhu
    ṇacchahi suravaï jeva  $  ṇiẏa-rajju sa iṃ bhu ñjantu tuhũ"




----------  [74. caüsattarimo saṃdhi]  ----------


divasaẏarĕ viuddhĕ viuddhāĩ  $  raṇa-rasiẏaĩ amarisa-kuddhāĩ
sa-rahasaĩ pavaḍḍhiẏa-kalaẏalaĩ  $  bhiḍiẏaĩ rāhava-rāmaṇa-valaĩ


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 1:

jāva rāvaṇu jāi ṇiẏa-gehu

anteuru païsaraï  $  karaï raẏaṇi saĩ bhoggĕ āẏaru
tā tāḍiẏa caü-pahari  $  uaẏa-siharĕ uṭṭhiu divāẏaru
(mattā-chandu)
kesari vva ṇaha-bhāsura-kara-pasarantaü
paharĕ paharĕ ṇisi-gaẏa-ghaḍa osārantaü

tahĩ avasarĕ pakkhāliẏa-ṇaẏaṇu  $  atthāṇĕ pariṭṭhiu dahavaẏaṇu
sāmarisa-ṇisāẏara-pariẏariu  $  ṇaṃ jamu jamakaraṇālaṅkariu
ṇaṃ kesari ṇaharāruṇa-gahiu  $  ṇaṃ gahavaï tārāẏaṇa-sahiu
ṇaṃ diṇaẏaru pasariẏa-kara-ṇiẏaru  $  ṇaṃ vipphāliẏa-jalu maẏaraharu
ṇaṃ suravaï sura-pariveḍḍhiẏaü  $  toḍantu karaggeṃ dāḍhiẏaü
rosuggaü ummūliẏaü hatthu  $  ṇiḍḍariẏa-ṇaẏaṇu sīhāsaṇatthu
suẏa-bhāẏara-paribhaü sambharevi  $  bhaü jīviu rajju vi pariharevi

ghattā:

asahantu surāsura-ḍamara-karu  $  jama-dhaṇaẏa-purandara-varuṇa-dharu
    sajjaṇa-dujjaṇahã jaṇantu bhaü  $  phuriẏāharu āuha-sāla gaü


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 2:

tāva hūaĩ duṇṇimittāĩ

uḍḍāviu uttariu  $  āẏavattu moḍiu du-vāĕṇa
hāhā-raü uṭṭhiẏaü  $  chiṇṇa kuhiṇi ghaṇa-kasaṇa-ṇāĕṇa
ṇiĕvi tāĩ du-ṇimittaĩ ṇaẏa-sira-pantihĩ
"jāhi māẏa" mandoẏari vuccaï mantihĩ

"mā ṇāsaü sundaru purisa-raẏaṇu  $  jaï kaha vi tuhāraü karaï vaẏaṇu
to pariacchāvahi vuddhi devi  $  ālāvĕhĩ tehĩ paẏaṭṭa devi
vihaḍapphaḍa pāsu dasāṇaṇāsu  $  hari-bhaĕṇa kareṇu va vāraṇāsu
ṇaṃ saï-mahaevi purandarāsu  $  ṇaṃ raï sarasuttha-dhaṇuddharāsu
paṇaveppiṇu kappiṇu paṇaẏa-kou  $  darisanti aṃsu-jalu thovu thovu
pabhaṇaï "paramesara kāĩ mūḍhu  $  mohandha-kūvĕ kiṃ deva chūḍhu

ghattā:

ku-sarīrahŏ kāraṇĕ jāṇaïhĕ  $  mā ṇivaḍahi ṇaraẏa-mahāṇaïhĕ
   laï vūhi kim icchahi puhaïvaï  $  kiṃ homi suraṅgaṇa lacchi raï"


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 3:

taṃ suṇeppiṇu bhaṇaï dahavaẏaṇu

"kiṃ rambha-tilottimahĩ  $  uvvasīĕ accharaĕ lacchiĕ
kiṃ sīẏaĕ kiṃ raïĕ  $  paĩ vi kāĩ kuvalaẏa-dalacchiĕ
jāhi kantĕ haũ laggaü vandhu-parāhave
tharaharanti sara-dhoraṇi lāẏami rāhave

lakkhaṇĕ puṇu mi satti saṃcārami  $  aṅgaṅgaẏa jamaüri païsārami
pāḍami vāṇara-vaṃsa-paīvahŏ  $  matthaĕ vajja-daṇḍu suggīvahŏ
candahāsu candoẏara-ṇandaṇĕ  $  vāẏavu vāueva-suẏa-sandaṇĕ
vāruṇu bhāmaṇḍalĕ bhaẏa-bhīsaṇĕ  $  dhagadhagantu aggeu vihīsaṇĕ
ṇāgavāsu māhinda-mahindahũ  $  vaïsavaṇatthu kumua-kundendahũ
moḍami gavaẏa-gavakkhahũ cindhaĩ  $  ṇaccāvami ṇala-ṇīla-kavandhaĩ
tāra-suseṇa demi vali bhūẏahũ  $  avara vi ṇemi pāsu jama-dūẏahũ

ghattā:

jasu indādeva vi āṇakara  $  dāsi vva kiẏañjali sa-dhara dhara
    so jaï ārūsami dahavaẏaṇu  $  to hari-vala saṇḍha kavaṇu gahaṇu"


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 4:

teṇa vaẏaṇeṃ kuiẏa mahaevi

"hevāiu suravarahĩ  $  teṇa tujjhu evaḍḍu vikkamu
khara-dūsaṇa-tisira-vahĕ  $  kiṇṇa ṇāu lakkhaṇa-parakkamu
jeṇa maṇḍa pāẏālalaṅka uddāliẏa
diṇṇa tāra suggīvahŏ sila saṃcāliẏa

aṇṇa vi vahu-dukkha-jaṇerāĩ  $  cariẏaĩ haṇuvantahŏ kerāĩ
paĩ rāvaṇa kāĩ ṇa diṭṭhāĩ  $  hiẏavaĕ sallaĩ va païṭṭhāĩ
ajja vi acchanti mahantāĩ  $  dujjaṇa-vaẏaṇa vva duhantāĩ
aṇṇa i ṇala-ṇīla keṇa sahiẏa  $  raṇĕ hattha-pahattha jehĩ vahiẏa
rahuvaïhĕ ṇihāliu keṇa muhu  $  cha-vvāra vi-rahu jeṃ kiẏaü tuhũ
aṅgaṅgaehĩ kira ko gahaṇu  $  kiu tehi mi mahu kesa-ggahaṇu

ghattā:

māẏāsuggīva-vimaddaṇahŏ  $  ettiẏa metti vi rahu-ṇandaṇahŏ
    ṇava-mālaï-mālā-maüa-bhua  $  ajja vi appijjaü jaṇaẏa-suẏa"


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 5:

ṇiẏaẏa-pakkhahŏ diṇṇĕ ahikhevĕ

para-pakkhĕ pasaṃsiẏaĕ  $  dasa-sirehĩ dasasiru palittaü
jālā-saẏa-pajjaliu  $  huavaho vva vāeṇa chittaü
ratta-ṇettu (vi)phuriẏāharu maliẏa-karuppalu
caliẏa-gaṇḍu bhū-bhaṅguru tāḍiẏa-mahiẏalu

"jaï aṇṇeṃ keṇa vi vuttu eva  $  to siru pāḍami tāla-halu jema
tuhũ ghaĩ paṇaïṇi paṇaeṇa cukka  $  osaru pāsahŏ mā puraü ḍhukka
kiṇṇa karami sandhi tahĩ jĕ kālĕ  $  khara-dūsaṇa-raṇĕ haẏa-koṭṭavālĕ
ujjāṇa-bhaṅgĕ mandira-viṇāsĕ  $  rāmāgamĕ ekkoẏara-pavāsĕ
paḍhamabbhiḍĕ hattha-pahattha-maraṇĕ  $  indaï-ghaṇavāhaṇa-vandi-dharaṇĕ
evahĩ puṇu dūsanthavaü kajju  $  ekkantaru tāha mi mahu mi ajju

ghattā:

evahĩ tuha vaẏaṇĕhĩ vibhava-jua  $  vihĩ gaïhĩ samappami jaṇaẏa-sua
   jima lakkhaṇa-rāmahĩ bhaggaĕhĩ  $  jima mahu pāṇĕhĩ mi viṇiggaĕhĩ"


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 6:

ema bhaṇevi pahaẏa raṇa-bheri

tūraĩ apphāliẏaĩ  $  diṇṇa saṅkha ubbhiẏa mahaddhaẏa
sajjiẏa raha jutta haẏa  $  sāri-sajja kiẏa danti dujjaẏa
miliu seṇṇu kiu kalaẏalu raṇa-pariosĕṇa
ṇiravasesu jagu vahiriu tūra-ṇighosĕṇa

vahurūviṇi-kiẏa-māẏāviggahu  $  sajjiu turiu gaïnda-mahārahu
tuṅga-rahaṅgu ṇahĕ jjĕ ṇa māiu  $  vīẏaü mandaru ṇaṃ uppāiu
tahĩ gaẏavara-sahāsu jotteppiṇu  $  dasa sahāsa paẏa-rakkha kareppiṇu
jaẏa-jaẏa-saddeṃ caḍiu dasāṇaṇu  $  ṇaṃ giri-siharovari pañcāṇaṇu
dahahĩ muhehĩ bhaẏaṅkaru dahamuhu  $  bhuvaṇa-kosu ṇaṃ jaliu disā-muhu
viviha-vāhu vivihukkhaẏa-paharaṇu  $  ṇāĩ viuvvaṇĕ thiu sura-vāraṇu
dasa-viha loẏa-pāla maṇĕ jhāĕvi  $  daïveṃ mukka ṇāĩ uppāĕvi
bhuvaṇa-bhaẏaṅkaru kahŏ vi ṇa bhāvaï  $  daṇḍu jameṇa visajjiu ṇāvaï

ghattā:

dhaẏa-daṇḍu samubbhiu seẏa-vaḍu  $  ṇijjīvaü laṅkāhiva-suhaḍu
      purĕ (?) sāẏarĕ raha-vohittha-kaü  $  paravala-paratīrahŏ ṇāĩ gaü


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 7:

rahu ṇirantaru bhariu paharaṇahũ

sammaï sāratthi kiu  $  vahurūviṇi-vijjā-viṇimmiu
kaṇṭaïeṃ rāvaṇĕṇa  $  urĕ ṇa mantu saṇṇāhu parihiu
vāhu-daṇḍa vihuṇeppiṇu raṇĕ dullaliĕṇa
paharaṇāĩ parigīḍhaĩ rahasucchaliĕṇa

pahilaĕ karĕ dhaṇuharu saru vīẏaĕ  $  gaẏahũ kaẏanta gaẏāsaṇi taïẏaĕ
saṅkhu caütthaĕ pañcamĕ aḍḍaü  $  chaṭṭheṃ asi sattamĕ vasuṇandaü
aṭṭhamĕ citta-daṇḍu ṇavamaĕ halu  $  jhasu dasameẏārasamaĕ savvalu
bhīsaṇu bhiṇḍimālu vārahamaĕ  $  cakku asaṅku thakku terahamaĕ
pattu mahantu kontu caüdahamaĕ  $  satti bhaẏaṅkara paṇṇārahamaĕ
solahamaĕ tisūlu aï-bhīsaṇu  $  sattārahamaĕ kaṇaü dudarisaṇu
aṭṭhārahamaĕ moggaru dāruṇu  $  eguṇavīsamĕ ghaṇu ghusiṇāruṇu
vīsamae musuṇḍhi uggāmiu  $  kāleṃ kāla-daṇḍu ṇaṃ bhāmiu

ghattā:

vīsahi mi bhua(daṇḍe)hĩ vīsāuhĕhĩ  $  dasahi mi bhiuḍi-bhaẏaṅkara-muhĕhĩ
      bhīsāvaṇu rāvaṇu jāu kiha  $  sahũ gahĕhĩ kaẏantu viruddhu jiha


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 8:


dasahĩ kaṇṭhĕhĩ dasa jĕ kaṇṭhāĩ

dasa-bhālahĩ tilaẏa dasa  $  dasa-sirehĩ dasa maüḍa pajaliẏa
dahahi mi kuṇḍala-juĕhĩ  $  kaṇṇa-juala sukaüla(?) muhaliẏa
huriu raẏaṇa-saṅghāu dasāṇaṇa-rosu va
aha thio sa-tārāẏaṇu vahala-paosu va

paḍhama-vaẏaṇu khaẏa-sūra-sama-ppahu  $  sindūrāruṇu suraha mi dūsahu
vīẏaü vaẏaṇu dhavalu dhavalacchaü  $  puṇṇima-ẏanda-vimva-sāricchaü
taïẏaü vaẏaṇu bhuvaṇa-bhaẏagāraü  $  aṅgārāruṇu mukkaṅgāraü
vaẏaṇu caütthaü vuha-muha-bhāsuru  $  pañcamaeṇa saĩ jĕ ṇaṃ sura-guru
chaṭṭhaü sukku sukka-saṅkāsaü  $  dāṇava-vakkhiu sura-santāsaü
sattamu kasaṇu saṇicchara-bhīsaṇu  $  danturu viẏaḍa-dāḍhu duddarisaṇu
aṭṭhamu rāhu-vaẏaṇu vikarālaü  $  ṇavamaü dhūmakeu dhūmālaü
dasamaü vaẏaṇu dasāṇaṇa-keraü  $  savva-jaṇahŏ bhaẏa-dukkha-jaṇeraü

ghattā:

vahu-rūvaü vahu-siru vahu-vaẏaṇu  $  vahuviha-kavolu vahuviha-ṇaẏaṇu
      vahu-kaṇṭhaü vahu-karu vi vahu-paü  $  ṇaṃ ṇaṭṭa-purisu rasa-bhāva-gaü


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 9:

to ṇieppiṇu ṇisiẏarindassa

sīsaĩ ṇaẏaṇaĩ muhaĩ  $  paharaṇāĩ raẏaṇiẏara-bhīsaṇu
āharaṇaĩ vaccha-ẏalu  $  rāhaveṇa pucchiu vihīsaṇu
"kiṃ tikūḍa-selovari dīsaï ṇava-ghaṇu"
"deva deva ṇaṃ ṇaṃ ĕhu rahĕ thiu rāvaṇu"

"kiṃ giri-siharaĩ ṇahĕ dīsirāĩ"  $  "ṇaṃ ṇaṃ āẏaĩ dasasira-sirāĩ"
"kim palaẏa-divāẏara-maṇḍalāĩ"  $  "ṇaṃ ṇaṃ āẏaĩ maṇi-kuṇḍalāĩ"
"kiṃ kuvalaẏāĩ māṇasa-sarahŏ"  $  "ṇaṃ ṇaṃ ṇaẏaṇaĩ laṅkesarahŏ"
"kiṃ giri-kandaraĩ bhaẏāṇaṇāĩ"  $  "ṇaṃ ṇaṃ dahavaẏaṇĕ dasāṇaṇāĩ"
"kiṃ sura-cāvaĩ cāvuttamāĩ"  $  "ṇaṃ ṇaṃ kaṇṭhāharaṇaĩ imāĩ"
"kiṃ tārā-ẏaṇaĩ taṇujjalāĩ"  $  "ṇaṃ ṇaṃ dhavalaĩ muttāhalāĩ"
"kiṃ kasaṇu vihīsaṇa gaẏaṇa-ẏalu"  $  "ṇaṃ ṇaṃ laṅkāhiva-vacchaẏalu"
"kiṃ disa-veẏaṇḍa-soṇḍa-paẏaro"  $  "ṇaṃ ṇaṃ dahakandhara-kara-ṇiẏaro"

ghattā:

taṃ vaẏaṇu suṇeppiṇu lakkhaṇĕṇa  $  loẏaṇaĩ virillĕvi takkhaṇĕṇa
      avaloiu rāvaṇu maccharĕṇa  $  ṇaṃ rāsi-gaeṇa saṇiccharĕṇa


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 10:

karĕ kareppiṇu sāẏarāvattu

thiu lakkhaṇu garuḍa-rahĕ  $  gāruḍatthu gāruḍa-mahaddhaü
valu vajjāvatta-dharu  $  sīha-cindhu vara-sīha-sandaṇu
gaẏa-vihatthu gaẏa-rahavaru pamaẏa-mahaddhaü
vipphurantu kikkindhāhiu saṇṇaddhaü

akkhohaṇi-pañca-saĕhĩ samāṇu  $  suggīvu ṇiĕvi saṇṇajjhamāṇu
bhāmaṇḍalu akkhohaṇi-sahāsu  $  saṇṇahĕvi ḍhukku lakkhaṇahŏ pāsu
aṅgaṅgaẏa akkhohaṇi-saeṇa  $  ṇala-ṇīla tāhã addhaddhaeṇa
paḍivakkha-lakkha-saṃkhohaṇīhĩ  $  mārui cālīsakkhohaṇīhĩ
tīsakkhohaṇi-valu ahiẏa-māṇi  $  rahĕ caḍiu vihīsaṇu sūla-pāṇi
tīsahĩ dahimuhu tīsahĩ mahindu  $  vīsahĩ suseṇu vīsahĩ jĕ kundu
solahahĩ kumuu caüdahahĩ saṅkhu  $  vārahahĩ gavaü aṭṭhahĩ gavakkhu
candoẏara-suu sattahĩ sahāu  $  suu vālihĕ tehattarihĩ āu

ghattā:

saṇṇahĕvi pāsu ḍhukkaĩ valahŏ  $  akkhohaṇi-vīsa-saẏaĩ valahŏ
      viraevi vūhu saṃcalliẏaĩ  $  ṇaṃ uvahi-muhaĩ utthalliẏaĩ


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 11:

ghuṭṭhu kalaẏalu diṇṇa raṇa-bheri

cindhāĩ samubbhiẏaĩ  $  laïẏa kavaẏa kiẏa hei-saṅgaha
gaẏa-ghaḍaü pacoiẏaü  $  mukka turaẏa vāhiẏa mahāraha
rāma-seṇṇu raṇa-rahasiu kahi mi ṇa māiu
jagu gilevi ṇaṃ para-valu gilahũ padhāiu

abbhiṭṭu jujjhu rosiẏa-maṇāhũ  $  raẏaṇīẏara-vāṇara-lañchaṇāhũ
orasiẏa-saṅkha-saẏa-saṃghaḍāhũ  $  raṇavahu-pheḍāviẏa-muhavaḍāhũ
uddhaṅkusa-dhāiẏa-gaẏa-ghaḍāhũ  $  khara-pavaṇandoliẏa-dhaẏavaḍāhũ
kampāviẏa-saẏala-vasundharāhũ  $  rosāviẏa-āsīvisaharāhũ
mellāviẏa-ṇaẏaṇa-huvāsaṇāhũ  $  saṃjaliẏa-disāmuha-indhaṇāhũ
jaẏalacchi-vahua-geṇhaṇa-maṇāhũ  $  jūrāviẏa-surakāmiṇi-jaṇāhũ
uggāmiẏa-bhāmiẏa-asivarāhũ  $  ṇivvaṭṭiẏa-loṭṭiẏa-haẏavarāhũ
ṇiddaliẏa-kumbhi-kumbhatthalāhũ  $  ucchaliẏa-dhavala-muttāhalāhũ

ghattā:

bhaḍa-thaḍa-gaẏa-ghaḍahĩ bhiḍantaĕhĩ  $  raha-turaẏahĩ turiu bhiḍantaĕhĩ
      raẏa-ṇiẏaru samuṭṭhiu jhatti kiha  $  ṇiẏa-kulu maïlantu du-puttu jiha


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 12:

hari-khurāhaü raü samucchaliu

gaẏa-paẏa-bhara-bhāriẏaĕ  $  dharaĕ ṇāĩ ṇīsāsu melliu
ahava vi mucchāviẏahĕ  $  andhaẏāru jīu vva melliu
aha ṇarinda-kovāṇaleṇa ḍajjhantihĕ
vahala-dhūma-vicchaḍḍaĕ dhūmāẏantihĕ

ahavaï dīhara-dharaṇinda-ṇālĕ  $  jaga-kamalĕ disāmuha-dala-visālĕ
raṇa-meiṇi-kaṇṇiẏa-sohamāṇĕ  $  hari-bhamara-kkhura-vihaḍijjamāṇĕ
ucchaliu mandu maẏarandu ṇāĩ  $  raẏa-ṇihĕṇa va ṇahahŏ dharitti jāi
uḍḍaï va samara-paḍa-vāsacuṇṇu  $  ṇāsaï va so jjĕ rahu turaẏa-chaṇṇu
vārei va raṇu viṇṇi vi valāhã  $  sāiu dei va vaccha-tthalāhã
maïlei va vaẏaṇaĩ ṇaravarāhã  $  āruhaï va upparĕ rahavarāhã
majjaï va maeṇa mahā-gaẏāhã  $  ṇaccaï va kaṇṇa-tālehĩ tāva (?hã)
vīsamaï va chatta-dhaĕhĩ caḍevi  $  tavaï va gaẏaṇaṅgaṇĕ ṇivvaḍevi

ghattā:

pasarantuṭṭhantu mahantu raü  $  lakkhijjaï kavilaü kavvuraü
      mahi-maḍaü gilantahŏ sa-rahasahŏ  $  ṇaṃ kesa-bhāru raṇa-rakkhasahŏ


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 13:

so ṇa sandaṇu so ṇa māẏaṅgu

ṇa turaṅgamu ṇa vi ẏa dhaü  $  ṇāẏavattu jaṃ ṇaü kalaṅkiu
para ṇimmalu āhaẏaṇĕ  $  bhaḍahũ cittu maïlĕvi ṇa sakkiu
jāu suṭṭhu samaraṅgaṇu dūsaṃcāraü
tahi mi ke vi paharanti sa-sāhukkāraü

kehi mi kari-kumbhaĩ paramaṭṭhaĩ  $  ṇaṃ saṅgāma-sirihĕ thaṇavaṭṭaĩ
kehi mi laïẏaĩ ṇara-sira-pavaraĩ  $  ṇaṃ jaẏalacchi-varaṅgaṇa-camaraĩ
kehi mi hiẏaĩ valā riu-chattaĩ  $  ṇaṃ jaẏasiri-līlā-saẏavattaĩ
kehi mi cakkhu-pasaru alahantĕhĩ  $  pahariu vālāluñci karantĕhĩ
keṇa vi khagga-laṭṭhi pariẏaḍḍḥiẏa  $  raṇa-rakkhasahŏ jīha ṇaṃ kaḍḍhiẏa
keṇa vi kari-kumbhatthalu phāḍiu  $  ṇaṃ raṇa-bhavaṇa-vāru ugghāḍiu
katthaï musumūriẏa asi-dhārĕhĩ  $  mottiẏa-danturu hasiẏaü aharĕhĩ
katthaï ruhira-pavāhiṇi dhāvaï  $  jāu mahāhaü pāusu ṇāvaï

ghattā:

soṇiẏa-jala-paharaṇaggiraĕhĩ  $  vasuhantarāla-ṇahaẏala-gaĕhĩ
      pajjalaï valaï dhūmāi raṇu  $  ṇaṃ juga-khaẏa-kālĕ kāla-vaẏaṇu


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 14:

tāva raṇa-raü bhuvaṇu maïlantu

ravi-maṇḍalu païsaraï  $  tahĩ mi sūra-kara-ṇiẏara-tattaü
paḍikhalĕvi disāmuhĕhĩ  $  suḍhiẏa-gattu ṇāvaï ṇiẏattaü
sura-muhāĩ a-lahantaü thiu heṭṭhāmuhu
palaẏa-dhūmakeu va dhūmanta-disāmuhu

lakkhijjaï pallaṭṭantu reṇu  $  raṇa-vasahahŏ ṇaṃ romantha-pheṇu
somittihĕ rāmahŏ rāvaṇāsu  $  ṇaṃ surĕhĩ visajjiu kusuma-vāsu
raṇaevihĕ ṇaṃ suravahu-jaṇeṇa  $  dhūmohu diṇṇu ṇaha-bhāẏaṇeṇa
sara-ṇiẏara-ṇirantara-jajjaraṅgu  $  ṇaṃ dhūlihovi ṇahu paḍahũ laggu
saẏam eva sūra-kara-kheiu vva  $  tisiu vva suṭṭhu pāseiu vva
jalu piẏaï va gaẏa-maẏa-dahĕ atthāhĕ  $  ṇhāï va soṇiẏa-vāhiṇi-pavāhĕ
siñcaï va kumbhi-kara-sīẏarehĩ  $  vijjijjaï vva cala-cāmarehĩ
ṇaṃ sāvarāhu asivara-karāhã  $  kama-kamalĕhĩ ṇivaḍaï ṇaravarāhã

ghattā:

muaü va paharaṇa-saẏa-salliẏaü  $  daḍḍhu va kovaggihĕ ghalliẏaü
      sahasatti samujjalu jāu raṇu  $  khala-virahiu ṇaṃ sajjaṇa-vaẏaṇu


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 15:


raĕ paṇaṭṭhaĕ jāu raṇu ghoru

rāhava-rāvaṇa-valahũ  $  karaṇa-vandha-sara-pahara-ṇiuṇahũ
andhāra-vivajjiẏaü  $  suraü ṇāĩ aṇuratta-mihuṇahũ
raha rahāhã ṇara ṇarahũ turaṅga turaṅgahũ
bhiḍiẏa matta māẏaṅga matta-māẏaṅgahũ

ko vi bhaḍahŏ bhaḍu bhiḍĕvi ṇa icchaï  $  sagga-gamaṇu sahũ surĕhĩ paḍicchaï
ko vi sarāūriẏa-karu dhāvaï  $  raṇa-vahu-avaruṇḍantaü ṇāvaï
kāsu i vāhu-daṇḍu vāṇaggeṃ  $  ṇiu bhuaṅgu ṇaṃ garuḍa-vihaṅgeṃ
kāsu i vāṇa ṇirantara laggā  $  paḍiva ṇa devi ṇa keṇa vi bhaggā
ṇigguṇa jaï vi dhamma-paricattā  $  te ji vandhu je avasarĕ pattā
ṇaccaï kahi mi ruṇḍu raṇa-bhūmihĕ  $  ṇīriṇu huu ṇiẏa-sirĕṇa su-sāmihĕ
kāsu i bhaḍahŏ sīsu utthaliẏaü  $  gaẏaṇahŏ gampi paḍīvaü valiẏaü
dhua-dhavalāẏavattĕ ālīṇaü  $  rāhu-vimvu sasi-vimvĕ caḍīṇaü

ghattā:

keṇa vi siru diṇṇu sāmi-riṇahŏ  $  uru vāṇahũ hiẏaü savvu jiṇahŏ
      saüṇahũ sarīru jīviu jamahŏ  $  aï-cāeṃ ṇāsu ṇa hoi kahŏ


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 16:

ko vi gaẏaghaḍa-varavilāsiṇiĕ

kumbhaẏala-paoharĕhĩ  $  bhiṇṇu danti-dantaggĕ laggaï
kara-chittuccāiẏaü  $  ko vi ṇāhi-upparĕ valaggaï
ko vi suṭṭhu heṭṭhāmuhu ṭhiu cintantaü
"kiṇṇa majjhu haẏa-daïveṃ diṇṇu sira-ttaü
jeṃ ṇiriṇu homi tīhi mi jaṇahũ  $  sāmiẏa-saraṇāiẏa-sajjaṇahũ"
kŏ vi sāmihĕ aggaĕ vāvaraï  $  sira-kamalĕhĩ patta-vāḍu karaï
keṇa vi asahāeṃ hontaĕṇa  $  cintiu raṇa-muhĕ jujjhantaĕṇa
"ve vāhaü taïẏaü hiẏaü chuḍu  $  vaïsārami gaẏa-ghaḍa-pīḍhe phuḍu"
kāsu vi sa-vāhu asi-laṭṭhi gaẏa  $  ṇaṃ soraga candaṇa-rukkha-laẏa
kattha i antĕhĩ guppantu haü  $  sāmiu leppiṇu ṇiẏa-simiru gaü

ghattā:

kattha i gaẏa-ghaḍa kovāruhiẏa  $  dhāiẏa suhaḍahŏ savaḍammuhiẏa
    siru dhuṇaï ṇa ḍhukkaï pāsu kiha  $  pahilāraĕ raĕ ṇava-vahua jiha


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 17:

ko vi maẏagalu danta-musalehĩ

āruhĕvi maïndu jiha  $  asivareṇa kumbha-ẏalu dāraï
kaḍḍhĕvi muttāhalaĩ  $  karĕvi dhūli dhavalei ṇāvaï
ko vi danta uppāḍĕvi matta-gaïndahŏ
muaï taṃ jĕ paharaṇu aṇṇahŏ gaẏa-vindahŏ

uddaṇḍa-soṇḍa-maṇḍavĕ visālĕ  $  bhijjanta-danti-gattantarālĕ
kari-kaṇṇa-camara-vijjijjamāṇu  $  ṇaṃ suvaï ko vi raṇa-vahu-samāṇu
gaẏa-maẏa-ṇaï-ruhira-ṇaï-ppavāhĕ  $  vihi veṇī-saṅgamĕ dahĕ athāhĕ
asi kaḍḍhĕvi pharu tappaü karevi  $  jujjhaṇa-maṇa vīra taranti ke vi
kari-kumbhandolaẏa-pāẏavīḍhĕ  $  somāliẏa-ṇāḍā-juala-gīḍhĕ
ubhaẏa-valaĩ pekkhā-jaṇu karevi  $  andoliẏa andolanti ke vi
raṇa-piḍi(?) rahavara-sāriu karevi  $  gaẏa-pāsā pihu pāḍanti ke vi
kattha i siva suhaḍahŏ hiẏaü levi  $  gaẏa vesa va cāḍu-saẏaĩ karevi

ghattā:

kattha i bhaḍu gaẏa-ghaḍa-pelliẏaü  $  bhāmĕvi āẏāsahŏ melliẏaü
      pallaṭṭu paḍīvaü asi dharĕvi  $  ṇaṃ sāmihĕ avasaru sambharĕvi


_______________________________________________________________


START
PAUMACARIU, Kaṇḍa IV, Saṃdhi 74, Kaḍavaka 18:

tahĩ mahāhavĕ amiu haṇuvassa

suggīvahŏ aïẏakaü  $  vijjudaṇḍu ṇīlahŏ viruddhaü
jamaghaṇṭu tāra-suahŏ  $  maẏa-ṇarindu jamvavahŏ kuddhaü
sīhaṇāẏa-sīhoẏara gavaẏa-gavakkhahũ
vijjudāḍha-vijjuppaha saṅkha-susaṅkhahũ

tārāṇaṇu tārahŏ ovaḍiu  $  kallolu taraṅgahŏ abbhiḍiu
jālakkhu suseṇahŏ utthariu  $  candamuheṃ candoẏaru dhariu
abbhiṭṭu kiẏantavattu ṇalahŏ  $  ṇakkhattadavaṇu bhāmaṇḍalahŏ
sañjhāgajagajjiu dahimuhahŏ  $  haẏagīu mahindahŏ ahimuhahŏ
ghaṇaghosu pasaṇṇakitti-ṇivahŏ  $  vajjakkhu vihīsaṇa-patthivahŏ
pavi kundahŏ kumuahŏ sīharahu  $  saddūlahŏ dummuhu duvvisahu
dhūmāṇaṇu kuddhu aṇuddharahŏ  $  jālandhara-rāu vasundharahŏ
viẏaḍoẏaru ṇahusahŏ ovaḍiu  $  taḍikesi raẏaṇakesihĕ bhiḍiu

ghattā:

raṇĕ eva ṇarāhiva utthariẏa  $  sa-rahasa sāmarisa rosa-bhariẏa
      daṇu-dāraṇa-paharaṇa-saṃjuĕhĩ  $  paharanta paropparu sa ĩ bhu ĕhĩ


----------  [75. paṃcahattarimo saṃdhi]  ----------


jama-dhaṇaẏa-purandara-ḍāmarahŏ  $  sa-uraga-jaga-jagaḍāvaṇahŏ
jiha uttara-gaü dāhiṇa-gaẏahŏ  $  bhiḍiu rāmu raṇĕ rāvaṇahŏ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 1:

duvaī
tuṅga-turaṅga-tikkha-ṇakkhukkhaẏa-raẏa-kaẏa-jalaṇa-jālae
duddama-danti-danta-ṇihasuṭṭhiẏa-sihi-siha-vijjumālae

dappubbhaḍa-bhaḍa-thaḍa-saṃkaḍillĕ  $  haẏa-pheṇa-taraṅgiṇi-duttarillĕ
gaẏa-maẏa-ṇaï-kaddama-bhagga-maggĕ  $  kari-kaṇṇa-pavaṇa-pelliẏa-dhaẏaggĕ
cāmīẏara-cāmara-diṇṇa-sohĕ  $  chattoha-pihiẏa-diṇaẏara-karohĕ
dhaẏa-daṇḍa-saṇḍa-maṇḍiẏa-diẏantĕ  $  ṇara-ruṇḍa-khaṇḍa-khāiẏa-kiẏantĕ
haẏa-hiṃsiẏa-bhesiẏa-ravi-turaṅgĕ  $  raha-cakka-cāru-cūriẏa-bhuaṅgĕ
rahasuddha-khandha-ṇacciẏa-kavandhĕ  $  kaṅkāla-māla-kiẏa-seu-vandhĕ
sara-ṇiẏara-diṇṇa-bhuvaṇantarālĕ  $  paḍu-paḍaha-saṅkha-jhallari-vamālĕ
sura-vahu-vimāṇĕ chaïẏantarikkhĕ  $  duvvisamĕ du-saṃcarĕ duṇṇirikkhĕ

ghattā:

tahĩ tehaĕ dāruṇĕ āhaẏaṇĕ  $  gandhavahuddhua-dhavala-dhaẏa
      gajjanta-matta-māẏaṅga jiha  $  bhiḍiẏa paropparu haṇuva-maẏa


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 2:

duvaī
duddama-deha do vi dūrujjhiẏa-dhaṇuhara pavara-vikkamā
jaṇiẏa-jaṇāṇurāẏa jasa-lālasa sa-rahasa sura-parakkamā
paharanti paropparu paharaṇehĩ  $  daṇu-inda-vinda-dappaharaṇehĩ
jala-thala-ṇaha-ẏala-pacchāẏaṇehĩ  $  taḍi-tāmasa-tavaṇuppāẏaṇehĩ
giri-gāruḍa-pāhaṇa-pāẏavehĩ  $  vāruṇa-aggeẏahĩ vāẏavehĩ
to ahimuha-dahimuha-māuleṇa  $  ubbhiẏa-dhuẏa-dhaẏamālāuleṇa
kañcaṇagiri-sarisa-mahāraheṇa  $  sura-ghāẏa-kiṇaṅkiẏa-viggaheṇa
pajjāliẏa-kova-huāsaṇeṇa  $  āẏaḍḍhiẏa-sasara-sarāsaṇeṇa
indaï-kumāra-māẏāmaheṇa  $  haṇuvanta-mahaddhaü chiṇṇu teṇa
to rāvaṇa-uvavaṇa-maddaṇeṇa  $  cala-gamaṇahŏ pavaṇahŏ ṇandaṇeṇa

ghattā:

sa-turaṅgu sa-sārahi sa-dhaü rahu  $  haṇĕvi sarĕhĩ saẏa-khaṇḍu kaü
      ṇaha-laṅghaṇa-karaṇĕhĩ uppaĕvi  $  aṇṇahĩ sandaṇĕ caḍiu maü


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 3:

duvaī
raṇa-bhara-dhavala-dhūli-dhūsariẏa-dhaẏavaḍāḍoẏa-ḍamvaro
pakkala-cakka-ṇemi-ṇigghosa-ṇirantara-vahiriẏamvaro

so vi pavaṇa-putteṇa sandaṇo  $  jaṇiẏa-vandi-vandāhiṇandaṇo
mahiharo vva taḍi-vaḍaṇa-tāḍio  $  dāruṇaddhaẏandeṇa pāḍio
to tahiṃ ṇieūṇa ṇiẏa-bhaḍaṃ  $  bhagga-rahavaraṃ chiṇṇa-dhaẏavaḍaṃ
dahamuheṇa māẏā-viṇimmio  $  kari-vimukka-sikkāra-timmio
saṃcaranta-cāmiẏara-cāmaro  $  sāhilāsa-pariosiẏāmaro
acchara-cchavi-cchoha-phasalio  $  ṭaṇaṭaṇanta-ghaṇṭāli-muhalio
kaṇaẏa-kiṅkiṇī-jāla-bhūsio  $  rahavaro turanteṇa pesio
to tahiṃ valaggo ṇisāẏaro  $  toṇa-vāṇa-dhaṇu-guṇa-kiẏāẏaro

ghattā:

mandoẏari-vappeṃ kuddhaĕṇa  $  tikkha-khuruppĕhĩ khaṇḍiẏaü
    haṇuvanteṃ vihalīhūaĕṇa  $  rahu duputtu iva chaṇḍiẏaü


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 4:

duvaī
jaṃ ṇisiẏara-khuruppa-paharāhihaü haṇuvanta-sandaṇo
taṃ kovaggi-jāla-mālāva(?)palīviu jaṇaẏa-ṇandaṇo

bhāmaṇḍalu maṇḍala-dhammapālu  $  akkhohaṇi-dasa-saẏa-sāmisālu
solaha-āharaṇa-vihūsiẏaṅgu  $  ṇaṃ māṇusa-veseṃ thiu aṇaṅgu
siẏa-cāmaru dhariẏa-siẏāẏavattu  $  vāhĕvi rahu kovāiddhu pattu
"raẏaṇīẏara-lañchaṇa thāhi thāhi  $  valu valu uri rahavaru vāhi vāhi
paĩ muĕvi mahīẏalĕ maṇusu kavaṇu  $  dahasīsa-sasuru sura-manti-damaṇu"
to ẽva bhaṇĕvi bhāmaṇḍaleṇa  $  riu chāiu sahũ ravi-maṇḍaleṇa
sara-jāleṃ jalahara-saṇṇiheṇa  $  viṇṇāṇa-jāṇa-ṇāṇāviheṇa
to maĕṇa vi rosa-vasaṃgaeṇa  $  vaïdehi samāhaü sara-saeṇa

ghattā:

saṇṇāhu chattu dhaẏavara-turaẏa  $  sārahi rahu raṇĕ jajjariu
      bhāmaṇḍalu a-viṇaẏavantu jiha  $  para ekkellaü uvvariu


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 5:


duvaī
tāva sutāra-tāra-tārāvaï tārāvaï-samappaho
suravara-pavara-kari-karāẏāra-karāhaẏa-haẏa-mahāraho

so jaṇaẏa-taṇaẏa-maẏa-kaẏa-vamālĕ  $  suggīu pariṭṭhiu antarālĕ


viñjhu va jiha dāhiṇa-uttarāhã  $  abbhiṭṭu parupparu samaru tāhã
raẏaṇīẏara-vāṇara-lañchaṇāhã  $  dhavaliẏa-ṇiẏa-kulahã a-lañchaṇāhã
vijjāhara-pura-paramesarāhã  $  ekkekkama-chiṇṇa-mahārahāhã
sara-vaḍaṇa-viẏāriẏa-sāhaṇāhã  $  jaẏasiri-jaẏa-diṇṇa-pasāhaṇāhã
saṃcaraï kaïddhaü jahĩ ji jahĩ  $  rivu sarahĩ ṇirumbhaï tahĩ jĕ tahĩ
jahĩ jahĩ rahavarĕ āruhaï gampi  $  indaï-māẏāmahu haṇaï taṃ pi
jaṃ jaṃ dhaṇuharu suggīvu lei  $  taṃ taṃ raẏaṇīẏaru khaẏahŏ ṇei

ghattā:

kiṃ ekkahŏ kikkindhāhivahŏ  $  hiẏaïcchiẏaü ṇa saṃpaḍaï
      dhaṇu savvahŏ lakkhaṇa-virahiẏahŏ  $  laïu laïu hatthahŏ paḍaï


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 6:

duvaī
tāva vihīsaṇeṇa dhūvanta-dhaẏavaḍāliddha-ṇahaẏalo
sūla-mahāuheṇa rahu vāhiu vahulucchaliẏa-kalaẏalo

"valu valu maẏa māma maṇohirāma  $  sura-samara-sahāsa-paẏāsa-ṇāma
maĩ muĕvi vihīsaṇu jhaḍa-jhaḍakka  $  ko sahaï tuhārī ṇara-caḍakka"
taṃ ṇisuṇĕvi mandoẏari-jaṇeru  $  ṇikkampu pariṭṭhiu ṇāĩ meru
"osaru osaru maṃ puraü thāhi  $  chala-virahiu raṇu pariharĕvi jāhi
pārakkaĕ thakkaĕ haṃsa-dīvĕ  $  guṇu jaï vi ṇāhi vīsaddha-gīvĕ
tahĩ avasarĕ kiṃ taü muĕvi juttu  $  jaï saccaü raẏaṇāsavahŏ puttu"
to ẽva bhaṇĕvi vavagaẏa-bhaeṇa  $  rahu kavaü chattu chijjaï maeṇa
kiu kalaẏalu ṇisiẏara-sāhaṇeṇa  $  vollijjaï sura-kāmiṇi-jaṇeṇa

ghattā:

"mārui bhāmaṇḍalu pamaẏavaï  $  sa-vihīsaṇa vicchāiẏaĩ
      gaẏa-pāeṃ vuḍḍhīhūẏaĕṇa  $  maĕṇa ji kaha va ṇa māriẏaĩ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 7:

duvaī
to khara-ṇahara-pahara-dhuva-kesara-kesari-jutta-sandaṇo
dhavala-mahaddhao samuddhāiu dasaraha-jeṭṭha-ṇandaṇo

jasa-dhavala-dhūli-dhūsariẏa-aṅgu  $  dhavalamvaru dhavalāvara-turaṅgu
dhavalāṇaṇu dhavala-palamva-vāhu  $  dhavalāmala-komala-kamalaṇāhu
dhavalaü jĕ sahāveṃ dhavala-vaṃsu  $  dhavalacchi-marālihĕ rāẏahaṃsu
dhavalāhã dhavalu dhavalāẏavatta  $  rahuṇandaṇu daṇu paharantu pattu
helaĕ jĕ viṇāsiu maẏa-maraṭṭu  $  rahu khañcĕvi pacchāmuhu paẏaṭṭu
tahĩ avasarĕ sura-saṃtāvaṇeṇa  $  rahu antarĕ dijjaï rāvaṇeṇa
vahurūviṇi-rūva-ṇirūviẏaṅgu  $  gaẏa-dasa-saẏa-saṃcāliẏa-rahaṅgu
dasa sahasa pariṭṭhiẏa gatta-rakkha  $  sāraccha karāviẏa aggalakkha

ghattā:

ṇaṃ añjaṇa-mahihara-tuhiṇa-giri  $  vahu-kālahŏ ekkahĩ ghaḍiẏa
      kovāruṇĕ dāruṇĕ āhaẏaṇĕ  $  rāmaṇa-rāma ve vi bhiḍiẏa


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 8:

duvaī
jāṇaï-jalaṇa-jāla-mālāvalīviẏā ve vi dāruṇā
kuddha-maẏandha-gandha-sindhura va valuddhura rāma-rāmaṇā

to raṇa-bhara-pavara-dhurandhareṇa  $  apphāliu dhaṇu dasa-kandhareṇa
ṇaṃ gajjiu palaẏa-mahāghaṇeṇa  $  ṇaṃ ghoriu ghoru jamāṇaṇeṇa
appāṇu ghittu ṇaṃ ṇahaẏaleṇa  $  ṇaṃ virasiu virasu rasāẏaleṇa
ṇaṃ mahiẏalĕ ṇivaḍiu vajja-ghāu  $  valĕ rāmahŏ kampu mahantu jāu
maẏa viẏaliẏa matta-mahāgaẏāhã  $  raha phuṭṭa tuṭṭa paggaha haẏāhã
hallohalihūa ṇarinda savva  $  ṇipphanda ṇirāuha galiẏa-gavva
dhaẏa-chattĕhĩ kaḍaẏaḍa-saddu ghuṭṭhu  $  kāẏara vāṇara tharahariẏa suṭṭhu
vollanti paropparu "ṇaṭṭhu kajju  $  saṃghāra-kālu laĕ ḍhukku ajju

ghattā:

ettahĕ raẏaṇāẏaru duppagamu  $  ettahĕ dāruṇu dahavaẏaṇu
      evahĩ jīvevaü kahi taṇaü  $  diṭṭhu ṇa pariẏaṇu gharu saẏaṇu"


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 9:

duvaī
to ṇaggoha-roha-pāroha-paīhara-vāhu-daṇḍĕṇaṃ
viḍasuggīva-jīva-haraṇeṇa raṇe mattaṇḍa-caṇḍĕṇaṃ

apphāliu vajjāvattu cāu  $  tahŏ saddeṃ kahŏ ṇa vi gaẏaü gāu
tahŏ saddeṃ vahiriu ṇahu asesu  $  thiu jagu jĕ ṇāĩ maraṇāvasesu
tahŏ saddeṃ ṇaṃ ṇāẏaülu tuṭṭu  $  kaha kaha vi ṇa kumma-kaḍāhu phuṭṭu
rasarasiẏa susāviẏa sāẏarā vi  $  kampāviẏa canda-divāẏarā vi
ḍollāviẏa kulagiri diggaẏā vi  $  appaṃparihūa surindaẏā vi
dasakandhara-raha-kari-ṇiẏaru raḍiu  $  laṅkahĕ pāẏāru daḍatti paḍiu
chuha-dhavalaĩ ṇaẏaṇāṇandirāĩ  $  paḍiẏāĩ asesaĩ mandirāĩ
kŏ vi pāṇĕhĩ mukku aṇāhavo vi  $  ṇaru kāẏaru kāha mi kahaï ko vi

ghattā:

"lahu ṇāsahũ laṅghĕvi maẏaraharu  $  ettha vasantahã ṇāhi dhara
      dhaṇuhara-ṭaṅkāru jĕ pāṇaharu  $  jaï ghaĩ āiẏa rāma-sara"


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 10:

tāva dasāṇaṇeṇa apamāṇĕhĩ bāṇĕhĩ chāiẏaṃ ṇahaṃ
dasaraha-ṇandaṇeṇa te chiṇṇa ṇahĕ cciẏa paḍiẏa paḍivahaṃ

to hasiu rāmeṇa  $  rāmāhirāmeṇa
ucchaliẏa-ṇāmeṇa  $  laddhārithāmeṇa
"dhaṇuveẏa-parihīṇa  $  osaru parāhīṇa
jajjāhi āvāsu  $  aṇṇamaü guru-pāsu
dhaṇu-lakkhaṇaṃ vujjhu  $  divasehĩ puṇu jujjhu
eṇa ji paẏāveṇa  $  duṇṇaẏa-sahāveṇa
saṃtāviẏā deva  $  kārāviẏā seva
ahavaï asārāhã  $  raṇĕ cora-jārāhã
viẏalanti sattāĩ  $  ṇa vahanti gattāĩ"
to ṇisiẏarindeṇa  $  ṇijjiẏa-surindeṇa
jama-dhaṇaẏa-jhampeṇa  $  kaïlāsa-kampeṇa
sahasaẏara-dharaṇeṇa  $  vara-varuṇa-varaṇeṇa
sura-bhavaṇa-bhīseṇa  $  vīsaddha-sīseṇa
kovaggi-ditteṇa  $  vahaṇekka-citteṇa
tama-puñja-deheṇa  $  ṇaṃ palaẏa-meheṇa
bhū-bhaṅguraccheṇa  $  maṇa-pavaṇa-daccheṇa

ghattā:
vīsahi mi karĕhĩ vīsāuhaĩ  $  ekka-vāra raṇĕ mukkāĩ
      gharu kiviṇahŏ bhāmantu vaï jiha   $  rāmahŏ pāsu ṇa ḍhukkāĩ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 11:

duvaī
ṇavara dasāṇaṇeṇa vāmohu tamohu saro visajjio
so vi valuddhureṇa rāmeṇa paẏaṅga-sareṇa ṇijjio

rāmaṇĕṇa visajjiu kulisa-daṇḍu  $  sŏ vi rāmeṃ kiu saẏa-khaṇḍa-khaṇḍu
rāmaṇĕṇa samāhaü pāẏaveṇa  $  sŏ vi bhaggu mahattheṃ vāẏaveṇa
rāmaṇĕṇa visajjiu giri vicittu  $  sŏ vi rāmeṃ vali jiha disahĩ ghittu
aggeu mukku dasa-kandhareṇa  $  ulhāviu so vi vāruṇa-sareṇa
rāmaṇĕṇa visajjiu paṇṇaẏatthu  $  sŏ vi gāruḍa-vāṇĕhĩ kiu ṇiratthu
rāmaṇĕṇa gaẏāṇaṇa-sara vimukka  $  tāha mi vala-vāṇa-maïnda ḍhukka
rāmaṇĕṇa visajjiu sāẏaratthu  $  taṃ mandara-ghāeṃ ṇiu ṇiratthu
jaṃ jaṃ āmellaï ṇisiẏarindu  $  taṃ taṃ vi ṇivāraï rāmacandu

ghattā:

raṇĕ rāmaṇa-rāma-sarĕhĩ valaĩ  $  samara-bhūmi mellāviẏaĩ
      dupputtahĩ jiha pahavantaĕhĩ  $  uhaẏa-kulaĩ saṃtāviẏaĩ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 12:

duvaī
viṇṇi vi suddha-vaṃsa raẏaṇāsava-dasaraha-jeṭṭha-ṇandaṇā
viṇṇi vi diṇṇa-saṅkha kari-kesari-jottiẏa-pavara-sandaṇā

vihĩ hatthĕhĩ paharaï rāmacandu  $  vīsahĩ bhuva-daṇḍĕhĩ ṇisiẏarindu
a-pavāṇa vāṇa rāhavahŏ to vi  $  jajjariẏa laṅka raẏaṇāẏaro vi
chāijjaï gaẏaṇu caḍantaehĩ  $  akhaliẏa-sara-mahi-ṇivaḍantaehĩ
vāevaü cattu pahañjaṇeṇa  $  rahu khañciu aditihĕ ṇandaṇeṇa
disa-karihũ asesahuṃ galiu gāu  $  hallohalihūaü jagu jĕ sāu
bhijjanti valaĩ jalĕ jalaẏarā vi  $  ṇahĕ ṇaṭṭha deva thalĕ thalaẏarā vi
so ṇa vi gaẏavaru so ṇa vi turaṅgu  $  so ṇa vi rahavaru taṇ ṇa vi rahaṅgu
so ṇa vi dhaü taṇ ṇa vi āẏavattu  $  jahĩ rāma-sarahã saü saü ṇa pattu

ghattā:

gaẏa satta divaha jujjhantāhũ  $  to i ṇa cheu mahāhavahŏ
      lahu lakkhaṇu antarĕ devi rahu  $  vijaü ṇāĩ thiu rāhavahŏ


_______________________________________________________________

START
PAUMACARIU, Kaṇḍa IV, Saṃdhi 75, Kaḍavaka 13:

duvaī
"vala maĩ kiṅkareṇa kiṃ kīraï jaï tuhũ dharahi dhaṇuharaṃ
ṇisiẏara-kula-kiẏantu haũ acchami rāvaṇa vāhĕ rahavaraṃ

dummuha duccariẏa durāẏa-rāẏa  $  taü rāhava-kerā kuddha pāẏa
valu urĕ kaü cukkahi mahu jiẏantu  $  vahu-kāleṃ pāvaü dhaü kiẏantu
to kova-jalaṇa-jāloli-jaliu  $  "haṇu haṇu" bhaṇantu lakkhaṇahŏ valiu
te vāsueva-paḍivāsueva  $  kula-dhavala dhaṇuddhara sāvaleva
gaẏa-gāruḍa-sandaṇa kasaṇa-deha  $  uṇṇaïẏa ṇāĩ ṇahĕ palaẏa-meha
ṇaṃ sīha mahīhara-matthaẏattha  $  ṇaṃ viñjha-sajjha uaẏācalattha
ṇaṃ añjaṇa-mahihara viṇṇihūa  $  ṇaṃ ṇara-ṇiheṇa thiẏa kāla-dūẏa
ṇaṃ ravi-rattuppala-toḍaṇattha  $  ṇaṃ dharaĕ pasāriẏa uhaẏa hattha

ghattā:

laṅkesara-lakkhaṇa utthariẏa  $  palaẏa-jalaẏa-gambhīra-rava
      veẏāla-sahasāĩ ṇacciẏaĩ  $  "jaï para hosaï ajja dhava


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 14:

duvaī
jaṃ kiu rāhaveṇa taṃ tuhu mi karesahi bhūmi-goẏarā"
daha-dāhiṇa-karehĩ daha-vaẏaṇeṃ daha kaḍḍhiẏa mahā-sarā

pahileṇa pavaru ṇaggoha-rukkhu  $  vīeṇa mahaggiri diṇṇa-dukkhu
jalu taïeṃ jalaṇu caütthaeṇa  $  pañcamĕṇa sīhu phaṇi chaṭṭhaeṇa
sattamĕṇa matta-māẏaṅga-līlu  $  aṭṭhamĕṇa ṇisāẏaru visama-sīlu
ṇavameṇa mahantu mahandhaẏāru  $  dahameṇa mahovahi-hatthiẏāru
dasa divva mahā-sara palaẏa-bhāva  $  dasa disaü ṇirumbhĕvi ṭhanti jāva
to lakkhaṇu vuttu vihīsaṇeṇa  $  "divvatthaĩ laïẏaĩ rāvaṇeṇa
ekkekku jĕ hoi aṇeẏa-bhāẏa  $  ekkekku jĕ darisaï viviha māẏa
ekkekku jĕ jagu jagaḍĕvi samatthu  $  laï ehaĕ avasarĕ vāhi hatthu

ghattā:

jaï āẏaĩ paĩ ṇa ṇivāriẏaĩ  $  āẏāmeppiṇu bhua-jualu
      to ṇa vi haũ ṇa vi tuhũ rāmu ṇa vi  $  ṇa vi suggīu ṇa pamaẏa-valu"


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 15:

duvaī
to lacchīhareṇa taru ḍajjhaï huavaha-tuṇḍa-kaṇḍĕṇaṃ
māẏā-mahiharo vi musumūriu dāruṇa-vajja-daṇḍĕṇaṃ

vāẏaveṇa viṇāsiu vāruṇatthu  $  vāruṇeṇa huāsaṇu kiu ṇiratthu
saraheṇa sīhu garuḍeṇa ṇāu  $  pañcāṇaṇeṇa gaẏa(?) diṇṇu ghāu
ṇisiẏaru ṇiruddhu ṇārāẏaṇeṇa  $  tamu ṇāsiu diṇaẏara-paharaṇeṇa
sosiu samuddu vaḍavāṇaleṇa  $  tahĩ avasarĕ āẏaü ṇahaẏaleṇa
vara kaṇṇaü aṭṭha maṇoharāu  $  sura-kari-kumbhaẏala-paoharāu
sasivaddhaṇa-vijjāhara-suāu  $  mālaï-mālā-komala-bhuāu
"vaïdehi-saẏamvarĕ vuttiẏāu  $  lacchīhara tuha kula-uttiẏāu
jaẏa ṇanda vaḍḍha siddhatthu hohi"  $  taṃ ṇisuṇĕvi harisiu hari-virohi

ghattā:

siddhatthu atthu maṇĕ sambharĕvi  $  mukku ṇisāẏara-ṇāẏagĕṇa
      tami(?taṃ) dhariu kumāreṃ entu ṇahĕ  $  attheṃ viggha-viṇāẏagĕṇa


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 16:

duvaī
jaṃ jaṃ kiṃ pi paharaṇaṃ muaï ṇisāẏara-vaï dasāṇaṇo
taṃ taṃ sara-saehĩ viṇivāraï addha-vahĕ jjĕ lakkhaṇo

to tiẏasa-vinda-kandāvaṇeṇa  $  vahurūviṇi cintiẏa rāvaṇeṇa
"de de āesu" bhaṇanti āẏa  $  muha-kuharĕ viṇiggaẏa tahŏ vi vāẏa
"jaṃ aṭṭha divasa ārāhiẏā-si  $  vahu-mantĕhĩ thottĕhĩ sāhiẏā-si
teṃ sahala maṇoraha karahi ajju  $  bhū-goẏara-mahiharĕ hohi vajju
dahavaẏaṇahŏ keraü rūvu levi  $  māẏāmaü rahavaru hohi devi"
utthariẏa vijja sahũ lakkhaṇeṇa  $  dohāviẏa teṇa vi takkhaṇeṇa
darisāviẏa vijjaĕ parama māẏa  $  atthakkaĕ rāvaṇa veṇṇi jāẏa
te pahaẏa caẏāri samottharanti  $  paḍipahaẏa caẏāri vi aṭṭha honti

ghattā:

solaha vattīsa dūṇa-kamĕṇa  $  viviha-rūva-darisāvaṇahũ
      vahurūviṇi-vijjaĕ ṇimmaviẏa  $  raṇĕ akkhohaṇi rāvaṇahũ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 17:

duvaī
jalĕ thalĕ gaẏaṇĕ chattĕ dhaĕ toraṇĕ pacchaĕ purĕ vi rāvaṇo
to lacchīhareṇa saru melliu māẏā-uvasamāvaṇo

tahŏ sarahŏ pahāveṃ vijja pavara  $  thiu ekku dasāṇaṇu hovi ṇavara
utthariu aṇantĕhĩ saravarehĩ  $  ṇārāĕhĩ tīrĕhĩ tomarehĩ
vāvallĕhĩ bhallĕhĩ kaṇṇiehĩ  $  avarahi mi asesahĩ vaṇṇiehĩ
somittiṃ taṃ sara-jālu chiṇṇu  $  rahu khaṇḍĕvi puṇu vali disahĩ diṇṇu
aṇṇahĩ rahavarĕ āruhaï jāva  $  siru haṇĕvi khuruppeṃ chiṇṇu tāva
ṇaṃ haṃseṃ toḍiu āraṇālu  $  cala-jīhu viẏaḍa-dāḍhā-karālu
kahakahakahantu lallakka-vaẏaṇu  $  jāloli-phuliṅga-muanta-ṇaẏaṇu
ubbhaḍa-bhiuḍī-bhaṅguriẏa-bhālu  $  kampira-kavolu cala-dāḍhiẏālu

ghattā:

siru sa-maüḍu paṭṭa-vihūsiẏaü  $  sahaï phurantĕhĩ kuṇḍalĕhĩ
      ṇaṃ meru-siṅgu sahũ ṇivaḍiẏaü  $  canda-divāẏara-maṇḍalĕhĩ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 18:

duvaī
tāva samuggaẏāĩ riu-dehahŏ aṇṇaĩ veṇṇi sīsaïṃ
"maru maru" "paharu paharu" pabhaṇantaĩ ubbhaḍa-bhiuḍi-bhīsaïṃ

tāĩ vi toḍiẏaĩ sa-kalaẏalāĩ  $  ṇaṃ dahavaẏaṇahŏ duṇṇaẏa-phalāĩ
to ṇavari caẏāri samuṭṭhiẏāĩ  $  ṇaṃ thala-kamaliṇi-kamalaĩ thiẏāĩ
puṇu aṇṇaĩ aṭṭha samuggaẏāĩ  $  ṇaṃ phaṇasahŏ phaṇasaĩ ṇiggaẏāĩ
puṇu solaha puṇu vattīsa honti  $  caüsaṭṭhi siraĩ puṇu ṇīsaraṃti
saü aṭṭhāvīsaü takkhaṇeṇa  $  pāḍijjaï sīsahũ lakkhaṇeṇa
chappaṇṇaĩ viṇṇi saẏaĩ kiẏāĩ  $  chiṇṇaï kumāru jiha dukkiẏāĩ
puṇu pañca saẏāĩ sa-vārahāĩ  $  kamalāĩ va toḍaï turiu tāĩ
puṇu caüvīsottaru sira-sahāsu  $  pāḍaï vaccha-tthala-siri-ṇivāsu

ghattā:

sīsaĩ chindantahŏ lakkhaṇahŏ  $  viuṇaü viuṇaü vittharaï
      raṇĕ dakkhavantu vahu-rūvāĩ  $  rāvaṇu chandahŏ aṇuharaï


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 19:

duvaī
jiha ṇiṭṭhanti ṇāhi riu-sīsaĩ tiha lakkhaṇa-mahāsarā
"dukkaru thatti etthu raṇĕ hosaï" ṇahĕ vollanti suravarā

to jaṇa-maṇa-ṇaẏaṇāṇandaṇeṇa  $  paharanteṃ dasaraha-ṇandaṇeṇa
riu-siraĩ tāva viṇivāiẏāĩ  $  raṇa-bhūmihĩ jāva ṇa māiẏāĩ
jiha sīsaĩ tiha haẏa vāhu-daṇḍa  $  ṇaṃ garuḍeṃ visahara kaẏa du-khaṇḍa
saẏa sahasa lakkha a-parippamāṇa  $  ekkekkaĕ tahi mi aṇeẏa vāṇa
ṇaggohahŏ ṇaṃ pāroha chiṇṇa  $  ṇaṃ sura-kari-kara keṇa vi païṇṇa
savvaṅguli savva-ṇahujjalaṅga  $  ṇaṃ pañca-phaṇāvali thiẏa bhuaṅga
kŏ vi karaẏalu sahaï sa-maṇḍalaggu  $  ṇaṃ taruvara-pallaü laẏahŏ laggu
kŏ vi sahaï silimmuha-saṅgameṇa  $  ṇaṃ laïu bhuaṅgu bhuaṅgameṇa

ghattā:

mahi-maṇḍalu maṇḍiu kara-sirĕhĩ  $  chuḍu khuḍiehĩ sa-komalĕhĩ
      raṇa-devaẏa acciẏa lakkhaṇĕṇa  $  ṇāĩ sa-ṇālĕhĩ uppalĕhĩ


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 20:

duvaī
gaẏa dasa divasa vihi mi jujjhantahã to vi ṇa ṇiṭṭhiẏaṃ raṇaṃ
māẏā-rāvaṇeṇa vollijjaï "jaï jīveṇa kāraṇaṃ

to jaṃ jāṇahi taṃ karĕ davatti  $  laṅkesara mahu ettaḍiẏa satti"
sa-vilakkhu rakkhu saẏam eva thakku  $  palaẏakka-sama-ppahu laïu cakku
parirakkhaṇu jakkha-sahāsu jāsu  $  visahara-ṇara-suravara-jaṇiẏa-tāsu
duddarisaṇu bhīsaṇu ṇisiẏa-dhāru  $  muttāhala-mālā-māliẏāru
sa-kusuma-candaṇa-caccikkiẏaṅgu  $  ṇiẏa-ṇāsu ṇāĩ darisiu rahaṅgu
taṃ ṇiĕvi ṇaṭṭha ṇahĕ suravarā vi  $  osarĕvi dūrĕ thiẏa vāṇarā vi
to vuttu kumāreṃ ṇisiẏarindu  $  "paĩ jeṇa paẏāveṃ dhariu indu
laï teṇa paẏāveṃ duṭṭha-bhāva  $  muĕ cakku cirāvahi kāĩ pāva"

ghattā:

duvvaẏaṇuddīviĕ dahamuhĕṇa  $  karĕ rahaṅgu uggāmiẏaü
      ṇahĕ teṇa bhamāḍijjantaĕṇa  $  jagu jĕ savvu ṇaṃ bhāmiẏaü


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 21:

duvaī
to lacchīhareṇa chiṇṇaṇahĩ samārambhiu rahaṅgaẏaṃ
tīriẏa-tomarehĩ ṇārāĕhĩ tahŏ vi valā samāgaẏaṃ

riu-kara-vimukku maṇa-pavaṇa-veu  $  ghaṇa-ghora-ghosu palaẏaggi-teu
raṇĕ dharĕvi ṇa sakkiu lakkhaṇeṇa  $  pahaṇanti asesa vi takkhaṇeṇa
suggīvu gaeṃ rāhaü haleṇa  $  sūleṇa vihīsaṇu paccaleṇa
bhāmaṇḍalu pattala-asivareṇa  $  haṇuvantu mahanteṃ moggareṇa
aṅgaü tikkhĕṇa kuṭṭhāraeṇa  $  ṇalu cakkeṃ vaïri-viẏāraṇeṇa
jamvaü jhaseṇa phaliheṇa ṇīlu  $  kaṇaeṇa virāhiu visama-sīlu
kunteṇa kundu dahimuhu ghaṇeṇa  $  keṇa vi ṇa ṇivāriu paharaṇeṇa
bhañjantu asesāuha-saẏāĩ  $  ṇaṃ tuhiṇu dahantu saroruhāĩ
paribhamiu ti-vāraü tarala-tuṅgu  $  ṇaṃ meruhĕ pāsĕhĩ bhāṇu-vimvu

ghattā:

jaṃ aṇṇa-bhavantarĕ ajjiẏaü  $  taṃ appaṇahi(?) samāvaḍiu
      āṇā-viheu su-kalattu jiha  $  cakku kumārahŏ karĕ caḍiu


_______________________________________________________________


START
PAUMACARIU, Kaṇḍa IV, Saṃdhi 75, Kaḍavaka 22:

duvaī
jaṃ uppaṇṇu cakku somittihĕ taṃ sura-ṇiẏaru tosiu
dunduhi diṇṇa mukka kusumañjali sāhukkāru ghosiu

ahiṇandiu lakkhaṇu vāṇarehĩ  $  "jaẏa ṇanda vaddha maṅgala-ravehĩ
cintavaï vihīsaṇu jāẏa saṅka  $  "laï ṇaṭṭhu kajju ucchiṇṇa laṅka
muu rāvaṇu santaï tuṭṭa ajju  $  mandoẏari vihava viṇaṭṭhu rajju"
pabhaṇaï kumāru "karĕ cittu dhīru  $  chuḍu sīẏa samappaï khamaï vīru"
to guhiẏa-candahāsāuheṇa  $  hakkāriu lakkhaṇu dahamuheṇa
"laï paharu paharu kiṃ karahi kheu  $  tuhũ ekkeṃ cakkeṃ sāvaleu
mahu ghaĩ puṇu āeṃ kavaṇu gaṇṇu  $  kiṃ sīhahŏ hoi sahāu aṇṇu"
taṃ ṇisuṇĕvi vipphuriẏāhareṇa  $  melliu rahaṅgu lacchīhareṇa

ghattā:

uaẏaïrihĕ ṇaṃ atthaïri gaü  $  sūra-vimvu kara-maṇḍiẏaü
      sa ĩ bhu ĕhĩ haṇantahŏ dahamuhahŏ  $  maṇḍa ura-tthalu khaṇḍiẏaü


----------  [76. chasattarimo saṃdhi]  ----------


ṇihaĕ dasāṇaṇĕ kiu surĕhĩ  $  kalaẏalu bhuvaṇa-maṇoraha-gāraü
loa-pāla sacchanda thiẏa  $  dunduhi pahaẏa paṇacciu ṇāraü


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 1:


ṇivaḍiĕ rāvaṇĕ tihuaṇa-kaṇṭaĕ  $  kula-maṅgala-kalasĕ vva visaṭṭaĕ
ṇaha-siri-dappaṇĕ vva vicchuṭṭaĕ  $  lacchi-varaṅgaṇa-hārĕ va tuṭṭaĕ
puhaï-vilāsiṇi-māṇĕ va galiẏaĕ  $  raṇavahu-jovvaṇe vva daramaliẏaĕ
dāhiṇa-disa-gaĕ vva oṇallaĕ  $  ṇīsāriĕ va surāsura-sallaĕ
raṇa-devaẏa-ṇamaṃsiĕ va diṇṇaĕ  $  toẏadavāhaṇa-vaṃsĕ va chiṇṇaĕ
cavaṇa-purandarĕ vva saṃkamiĕ  $  kālahŏ diṇaẏarĕ vva atthamiĕ
laṅkāuri-pāẏārĕ va paḍiẏaĕ  $  sīẏa-saẏattaṇĕ vva ṇivvaḍiẏaĕ
tama-saṅghāĕ va puñjĕvi mukkaĕ  $  añjaṇa-selĕ va thāṇahŏ cukkaĕ

ghattā:

teṇa paḍanteṃ pāḍiẏaĩ  $  cittaĩ raṇĕ raẏaṇīẏara-ṇāmahũ
    pāṇa mahārahĕ mahiharahŏ  $  sura-kusumaĩ sirĕ lakkhaṇa-rāmahũ


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 2:


amarĕhĩ sāhukkāriĕ hari-valĕ  $  vijaĕ paghuṭṭhĕ samuṭṭhiĕ kalaẏalĕ
tahĩ avasarĕ maṇi-gaṇa-vipphuriẏahĕ  $  upparĕ karu karevi ṇiẏa-churiẏahĕ
appaü haṇaï vihīsaṇu jāvĕhĩ   $  mucchaĕ ṇāĩ ṇivāriu tāvehĩ
ṇivaḍiu dharaṇi-paṭṭĕ ṇicceẏaṇu  $  dukkhu samuṭṭhiu pasariẏa-veẏaṇu
caraṇa dharevi ruevaĕ laggaü  $  "hā bhāẏara maĩ muĕvi kahiṃ gaü
hā hā bhāẏara ṇa kiu ṇivāriu  $  jaṇa-viruddhu vavahariu ṇirāriu
hā bhāẏara sarīrĕ sukumāraĕ  $  kema viẏāriu cakkahŏ dhāraĕ
hā bhāẏara duṇṇiddaĕ bhuttaü  $  sejja muĕvi kiṃ mahiẏalĕ suttaü

ghattā:

kiṃ avaheri karevi thiu  $  sīsĕ caḍāviẏa calaṇa tuhārā
   acchami suṭṭhummāhiẏaü  $  hiẏaü phuṭṭu āliṅgi bhaḍārā"


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 3:


ruaï vihīsaṇu soẏakkamiẏaü  $  "tuhũ ṇatthamiu vaṃsu atthamiẏaü
tuhũ ṇa jio 'si saẏalu jiu tihuaṇu  $  tuhũ ṇa muo 'si muaü vandiẏa-jaṇu
tuhũ paḍio 'si ṇa paḍiu purandaru  $  maüḍu ṇa bhaggu bhaggu giri-mandaru
diṭṭhi ṇa ṇaṭṭha ṇaṭṭha laṅkāuri  $  vāẏa ṇa ṇaṭṭha ṇaṭṭha mandoẏari
hāru ṇa tuṭṭu tuṭṭu tārāẏaṇu  $  hiẏaü ṇa bhiṇṇu bhiṇṇu gaẏaṇaṅgaṇu
cakku ṇa ḍhukku ḍhukku ekkantaru  $  āu ṇa khuṭṭu khuṭṭu raẏaṇāẏaru
jīu ṇa gaü gaü āsā-poṭṭalu  $  tuhũ ṇa suttu suttaü mahi-maṇḍalu
sīẏa ṇa āṇiẏa āṇiẏa jamaüri  $  hari-vala kuddha ṇa kuddhā kesari

ghattā:

suravara-saṇḍha-varāiṇā  $  saẏala-kāla je miga sambhūẏā
    rāvaṇa paĩ sīheṇa viṇu  $  te vi ajju sacchandīhūẏā


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 4:


saẏala-surāsura-diṇṇa-pasaṃsahŏ  $  ajju amaṅgalu rakkhasa-vaṃsahŏ
khala-khuddahũ pisuṇahũ duviẏaḍḍhahũ  $  ajju maṇoraha suravara-saṇḍhahũ
dunduhi vajjaü gajjaü sāẏaru  $  ajju tavaü sacchandu divāẏaru
ajju miẏaṅku hou pahavantaü  $  vāu vāu jagĕ ajju saïttaü
ajju dhaṇaü dhaṇa-riddhi ṇiẏacchaü  $  ajju jalantu jalaṇu jagĕ acchaü
ajju jamahŏ ṇivvahaü jamattaṇu  $  ajju kareu indu indattaṇu
ajju ghaṇahã pūrantu maṇoraha  $  ajju ṇiraggala hontu mahāgaha
ajju papphullaü phalaü vaṇāsaï  $  ajju gāu mokkalaü sarāsaï

ghattā:

tāva dasāṇaṇu āhaẏaṇĕ  $  paḍiu suṇevi sa-doru sa-ṇeuru
    dhāiu mandoẏari-pamuhu  $  dhāhāvantu saẏalu anteuru


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 5:


dummaṇu dukkha-mahaṇṇavĕ ghittaü  $  piẏa-vioẏa-jāloli-palittaü
mokkala-kesu visaṇṭhula-gattaü  $  vihaḍapphaḍu ṇivaḍantuṭṭhantaü
uddha-hatthu uddhāhāvantaü  $  aṃsu-jaleṇa vasuha siñcantaü
ṇeura-hāra-dora-guppantaü  $  candaṇa-chaḍa-kaddamĕ khuppantaü
pīṇa-paohara-bhārakkantaü  $  kajjala-jala-mala-maïlijjantaü
ṇaṃ koila-kulu kahi mi paẏaṭṭaü  $  ṇaṃ gaṇiẏāri-jūhu vicchuṭṭaü
ṇaṃ kamaliṇi-vaṇu thāṇahŏ cukkaü  $  ṇaṃ haṃsiulu mahāsara-mukkaü
kaluṇa-sareṇa rasantu padhāiu  $  ṇiviseṃ raṇa-dharitti sampāiu

ghattā:

haẏa-gaẏa-bhaḍa-ruhirāruṇiẏa  $  samara-vasundhari soha ṇa pāvaï
    rattaü parihĕvi paṅgurĕvi  $  thiẏa rāvaṇa-aṇumaraṇeṃ ṇāvaï


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 6:


diṭṭhu mahāhavu viṇivāiẏa-bhaḍu  $  āmisa-soṇiẏa-rasa-vasa-vīsaḍu
haḍḍa-ruṇḍa-vicchaḍḍa-bhaẏaṅkaru  $  loṭṭāviẏa-dhaẏa-cindha-ṇirantaru
ṇacciẏa-uddha-kavandha-visanthulu  $  vāẏasa-ghora-giddha-siva-saṅkulu
kahi mi āẏavattaĩ sasi-dhavalaĩ  $  ṇaṃ raṇa-devaẏa-accaṇa-kamalaĩ
kahi mi turaṅga vāṇa-viṇibhiṇṇā  $  raṇa-devaẏahĕ ṇāĩ vali diṇṇā
kahi mi sarehĩ dhariẏa ṇahĕ kuñjara  $  ṇaṃ jala-dhārā-ūriẏa jalahara
kahi mi rahaṅga-bhagga thiẏa rahavara  $  ṇaṃ vajjāsaṇi-sūḍiẏa mahihara
tahĩ dahavaẏaṇu diṭṭhu vahu-vāhaü  $  kappa-taru vva paloṭṭiẏa-sāhaü
rajja-gaẏālaṇa-khambhu va chiṇṇaü  $  lakkhaṇa-cakka-raẏaṇa-viṇibhiṇṇaü

ghattā:

daha diẏahāĩ sa-rattiẏaĩ  $  jaṃ jujjhantu ṇa ṇiddaĕ bhuttaü
      teṇa cakka-sejjahĩ caḍĕvi  $  raṇa-vahuaĕ samāṇu ṇaṃ suttaü


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 7:


diṭṭhu puṇo vi ṇāhu piẏa-ṇārihĩ  $  suttu matta-hatthi va gaṇiẏārihĩ
vāhiṇihĩ va sukkaü raẏaṇāẏaru  $  kamaliṇihĩ va atthavaṇa-divāẏaru
kumuiṇihi vva jaraḍha-maẏalañchaṇu  $  vijjuhi vva chuḍu chuḍu varisiẏa-ghaṇu
amara-vahūhĩ va cavaṇa-purandaru  $  gimbha-disāhĩ va añjaṇa-mahiharu
bhamarāvalihi mva sūḍiẏa-taruvaru  $  kalahaṃsīhi mva a-jalu mahā-saru
kalaẏaṇṭhīhi mva māhava-ṇiggamu  $  ṇāiṇihĩ va haẏa-garuḍa-bhuẏaṅgamu
vahula-paosu va tārā-pantihĩ  $  tema dasāsa-pāsu ḍhukkantihĩ
dasa-siru dasa-seharu dasa-maüḍaü  $  giri va sa-kandaru sa-taru sa-kūḍaü

ghattā:

ṇiĕvi avattha dasāṇaṇahŏ  $  "hā hā sāmi" bhaṇantu sa-veẏaṇu
    anteuru mucchā-vihalu  $  ṇivaḍiu mahihĩ jhatti ṇicceẏaṇu


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 8:


tārā-cakku va thāṇahŏ cukkaü  $  dukkhu dukkhu mucchaĕ āmukkaü
lagga ruevvaĕ tahĩ mandoẏari  $  uvvasi rambha tilottama sundari
candavaẏaṇa sirikantāṇuddhari  $  kamalāṇaṇa gandhāri vasundhari
mālaï campaẏamāla maṇohari  $  jaẏasiri candaṇaleha taṇūari
lacchi vasantaleha migaloẏaṇa  $  joẏaṇagandha gori goroẏaṇa
raẏaṇāvali maẏaṇāvali suppaha  $  kāmaleha kāmalaẏa saẏampaha
suhaẏa vasantatilaẏa malaẏāvaï  $  kuṅkumaleha paüma paümāvaï
uppalamāla guṇāvali ṇiruvama  $  kitti vuddhi jaẏalacchi maṇorama

ghattā:

āĕhĩ soāūriẏahĩ  $  aṭṭhārahahi mi juvaï-sahāsĕhĩ
    ṇava-ghaṇa-mālāḍamvarĕhĩ  $  chāiu viñjhu jema caü-pāsĕhĩ


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 9:


rovaï laṅkā-pura-paramesari  $  "hā rāvaṇa tihuaṇa-jaṇa-kesari
paĩ viṇu samara-tūru kahŏ vajjaï  $  paĩ viṇu vāla-kīla kahŏ chajjaï
paĩ viṇu ṇava-gaha-ekkīkaraṇaü  $  ko parihesaï kaṇṭhāharaṇaü
paĩ viṇu ko vi vijja ārāhaï  $  paĩ viṇu candahāsu ko sāhaï
ko gandhavva-vāvi āḍohaï  $  kaṇṇahã cha vi sahāsu saṃkhohaï
paĩ viṇu ko kuveru bhañjesaï  $  tijagavihūsaṇu kahŏ vasihosaï
paĩ viṇu ko jamu viṇivāresaï  $  ko kaïlāsuddharaṇu karesaï
sahasakiraṇa-ṇalakuvvara-sakkahũ  $  ko ari hosaï sasi-varuṇakkahũ
ko ṇihāṇa-raẏaṇaĩ pālesaï  $  ko vahurūviṇi vijja laesaï

ghattā:

sāmiẏa paĩ bhavieṇa viṇu  $  puppha-vimāṇĕ caḍĕvi guru-bhattiĕ
      meru-siharĕ jiṇa-mandiraĩ  $  ko maĩ ṇesaï vandaṇa-hattiĕ"


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 10:


puṇu vi puṇu vi gaẏaṇaṅgaṇagoẏari  $  kaluṇakkandu karaï mandoẏari
"ṇandaṇa-vaṇĕ dijjanti maṇohari  $  sumarami pāriẏāẏa-taru-mañjari
vuḍḍaṇa-vāvihĕ thaṇa-paricaḍḍaṇu  $  sumarami īsi īsi avaruṇḍaṇu
saẏaṇa-bhavaṇĕ ṇaha-ṇiẏara-viẏāraṇu  $  sumarami līlā-paṅkaẏa-tāḍaṇu
paṇaẏa-rosa-samae maẏa-vaddhaṇu  $  sumarami rasaṇā-dāma-ṇivandhaṇu
sumarami dijjamāṇu daṇu-dāvaṇi  $  dharaṇindahŏ keraü cūḍā-maṇi
sumarami sāmi kumārahŏ keraü  $  varahiṇa-pehuṇa-kaṇṇeūraü
sumarami sura-kari-maẏa-mala-sāmalu  $  hārĕ ṭhavijjamāṇu muttāhalu

ghattā:

sumarami saĩ suraẏāruhaṇĕ  $  ṇeura-vara-jhaṅkāra-vilāsu
    to i mahāraü vajjamaü  $  hiẏaü ṇa ve-dalu hoi ṇirāsu"


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 11:


puṇu vi puṇu vi mandoẏari jampaï  $  "uṭṭhĕ bhaḍārā kettiu suppaï
jaï vi ṇirāriu ṇiddaĕ bhuttaü  $  to vi ṇa sohahi mahiẏalĕ suttaü
sāmiẏa ko avarāhu mahāraü  $  sīẏahĕ dūī gaẏa saẏa-vāraü
to i a-kāraṇĕ jjĕ āruṭṭhaü  $  jeṇa pariṭṭhiu pārāuṭṭhaü"
tahĩ avasarĕ piu pekkhĕvi ghāiu  $  kā vi karei alīẏaï (?) sāiu
āliṅgeppiṇu savvāẏāmeṃ  $  kā vi ṇivandhaï rasaṇā-dāmeṃ
kā vi varaṃsueṇa ka vi hāreṃ  $  kā vi suandha-kusuma-pabbhāreṃ
ka vi urĕ tāḍĕvi līlā-kamaleṃ  $  pabhaṇaï maülieṇa muha-kamaleṃ

ghattā:
"tumhahã cakka-dhāra-vahua  $  jaï vi ṇirāriu pāṇahã ruccaï
    to kiṃ mahu pekkhantiẏahĕ  $  hiẏaĕ païṭṭhī ṇivisu ṇa muccaï"


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 12:


ka vi kesāvali raṅkholāvaï  $  ṇaṃ kasaṇāhi-panti khelāvaï
kā vi kuḍila-bhaühāvali dāvaï  $  haṇaï maẏaṇa-dhaṇu-laṭṭhiĕ ṇāvaï
kā vi ṇiei diṭṭhiĕ su-visālaĕ   $  ṇaṃ ḍhaṅkaï ṇīluppala-mālaĕ
ka vi ahisiñcaï avirala-vāheṃ  $  pāusa-siri giri vva jala-vāheṃ
kā vi piẏāṇaṇĕ āṇaṇu lāẏaï  $  ṇaṃ kamalovari kamalu caḍāvaï
ka vi āliṅgaï bhuahĩ visālahĩ  $  ṇaṃ omālaï mālaï-mālahĩ
ka vi parimasaï agga-hatthaẏaleṃ  $  chivaï ṇāĩ ṇava-līlā-kamaleṃ
ka vi ṇimmala-kararuha paẏaḍāvaï  $  ṇaṃ daha-muhahũ va dappaṇu dāvaï
kā vi paohara-ghaḍa-jualeṇaṃ  $  ṇaṃ siñcaï lāẏaṇṇa-jaleṇaṃ

ghattā:

tahĩ avasarĕ keṇa vi ṇarĕṇa  $  indaï-kumbhaẏaṇṇa-āvāsaĕ
      sahasā jiha ṇa maranti tiha  $  rāvaṇa-maraṇu kahiu parihāsaĕ


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 13:


"ajju mahantu diṭṭhu accariẏaü  $  kiha kamaleṇa kulisu jajjariẏaü
kiha muṭṭhiĕ meru i musumūriu  $  kiha pāẏālu tiladdheṃ pūriu
kiha indhaṇĕṇa daddhu vaïsāṇaru  $  kiha culueṇa susiu raẏaṇāẏaru
kiha poṭṭalĕṇa ṇivaddhu pahañjaṇu  $  kiha kareṇa ḍhaṅkiu maẏalañchaṇu
diṇaẏaru teẏa-rāsi kara-dūsahu  $  kiha joiṅgaṇeṇa kiu ṇippahu
kiha paḍeṇa pacchaṇṇu pahāẏaü  $  kiha siva-pahu aṇṇāṇeṃ ṇāẏaü
kiha paramāṇueṇa ṇahu chāiu  $  kiha goppaĕ mahi-maṇḍalu māiu
kiha masaeṇa tuliu bhuvaṇa-ttaü  $  maraṇāvattha kālu kaha pattaü"

ghattā:

taṃ erisaü vaẏaṇu suṇĕvi  $  rāvaṇa-taṇaẏahũ vikkama-sārahũ
    indaï-pamuhaü mucchiẏaü  $  addha-pañca koḍīu kumārahũ


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 14:

ṇivaḍiu kumbhaẏaṇṇu sahũ puttĕhĩ  $  ṇaṃ maẏalañchaṇu sahũ ṇakkhattĕhĩ
ṇaṃ amarāhiu sahiẏaü amarĕhĩ  $  sittu jaleṇa pavijjiu camarĕhĩ
uṭṭhiu dukkhu dukkhu dukkhāuru  $  soẏahŏ taṇaü ṇāĩ paḍhamaṅkuru
laggu ruevaĕ "hā hā bhāẏari  $  hā hā haü hariṇehĩ va kesari
hā vihi tuhu mi hūu dāliddiu  $  hā savvaṇhu tuhu mi kiha chiddiu
hā jama tuhu mi mahāhavĕ ghāiu  $  hā raẏaṇāẏara tuhu mi tisāiu
hā maru tuhu mi ṇivandhaṇu pattaü  $  hā ravi tuhu mi kiraṇa-paricattaü
hā daḍḍho 'si tuhu mi dhūmaddhaẏa  $  ṇīsohaggu tuhu mi maẏaraddhaẏa

ghattā:

hā acalinda tuhu mi caliu  $  tuhu mi paẏāvaï bhukkhaĕ bhaggaü
    puṇṇa-mahakkhaĕ pekkhu kiha  $  vajjamae vi khambhĕ ghuṇu laggaü"


_______________________________________________________________


START
PAUMACARIU, Kaṇḍa IV, Saṃdhi 76, Kaḍavaka 15:


tāva sa-veẏaṇu uṭṭhiu indaï  $  appaü haṇaï ghivaï pariṇindaï
"hā hā tāẏa tāẏa māṇuṇṇaẏa  $  suravara-samara-sahāsahĩ dujjaẏa
paĩ atthantaeṇa atthamiẏaĩ  $  volliẏa-hasiẏa-ramiẏa-paribhamiẏaĩ
sutta-viuddha-gamaṇa-āgamaṇaĩ  $  parihiẏa-jimiẏa-pasāhiẏa-ṇhavaṇaĩ
vaṇa-kīlā-jala-kīlā-thāṇaĩ  $  puttucchava-vivāha-vara-pāṇaĩ
geẏa-paṇacciẏāĩ vara-vajjaĩ  $  pariẏaṇa-piṇḍavāsa-siẏa-rajjaĩ"
toẏadavāhaṇo vi sa-kumāraü  $  mucchāvijjaï saẏa-saẏa-vāraü
kandaï kaṇaï pavaḍḍhiẏa-veẏaṇu  $  avirala-vāhāūriẏa-loẏaṇu

ghattā:

dukkhu dasāṇaṇa-pariẏaṇahŏ  $  sīẏahĕ dihi jaü lakkhaṇa-rāmahũ
    sura vi sa iṃ bhu va ṇahũ caliẏa  $  laṅka païṭṭha kaïddhaẏa-ṇāmahũ


----------  [77. sattasattarimo saṃdhi]  ----------


bhāi-vioeṃ  $  jiha jiha karaï vihīsaṇu sou
tiha tiha dukkhĕṇa  $  ruvaï sa-hari-vala-vāṇara-lou


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 1:


dummaṇu dummaṇa-vaẏaṇaü  $  aṃsu-jalolliẏa-ṇaẏaṇaü
ḍhukku kaïddhaẏa-satthaü  $  jahĩ rāvaṇu palhatthaü
teṇa samāṇu viṇiggaẏa-ṇāmĕhĩ  $  diṭṭhu dasāṇaṇu lakkhaṇa-rāmĕhĩ
diṭṭhaĩ sa-maüḍa-siraĩ paloṭṭaĩ  $  ṇāĩ sa-kesarāĩ kandoṭṭaĩ
diṭṭhaĩ bhālaẏalaĩ pāẏaḍiẏaĩ  $  addhaẏanda-vimvāĩ va paḍiẏaĩ
diṭṭhaĩ maṇi-kuṇḍalaĩ sa-teẏaĩ  $  ṇaṃ khaẏa-ravi-maṇḍalaĩ aṇeẏaĩ
diṭṭhaü bhaühaü bhiuḍi-karālaü  $  ṇaṃ palaẏaggi-sihaü dhūmālaü
diṭṭhaĩ dīha-visālaĩ ṇettaĩ  $  mihuṇā iva āmaraṇāsattaĩ
muha-kuharaĩ daṭṭhoṭṭhaĩ diṭṭhaĩ  $  jamakaraṇāĩ va jamahŏ aṇiṭṭhaĩ
diṭṭha mahabbhuva bhaḍa-sandoheṃ  $  ṇaṃ pāroha mukka ṇaggoheṃ
diṭṭhu ura-tthalu phāḍiu cakkeṃ  $  diṇa-majjhu a(?) majjhattheṃ akkeṃ
avaṇiẏalu va viñjheṇa vihañjiu  $  ṇaṃ vihĩ bhāĕhĩ timiru va puñjiu

ghattā:

pekkhĕvi rāmĕṇa  $  samaraṅgaṇĕ rāmaṇa[hŏ] muhāĩ
      āliṅgeppiṇu  $  dhīriu "ruvahi vihīsaṇa kāĩ


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 2:


so muu jo maẏa-mattaü  $  jīva-daẏā-paricattaü
vaẏa-cāritta-vihūṇaü  $  dāṇa-raṇaṅgaṇĕ dīṇaü
saraṇāiẏa-vandiggahĕ goggahĕ  $  sāmihĕ avasarĕ mitta-pariggahĕ
ṇiẏa-parihavĕ para-vihurĕ ṇa jujjaï  $  tehaü purisu vihīsaṇa rujjaï
aṇṇu i dukkiẏa-kamma-jaṇeraü  $  garuaü pāva-bhāru jasu keraü
savvaṃsaha vi sahevi ṇa sakkaï  $  ahŏ aṇṇāu bhaṇanti ṇa thakkaï
vevaï vāhiṇi kiṃ maĩ sosahi  $  dhāhāvaï khajjantī osahi
chijjamāṇa-vaṇasaï ugghosaï  $  kaïẏahũ maraṇu ṇirāsahŏ hosaï
pavaṇu ṇa bhiḍaï bhāṇu kara khañcaï  $  dhaṇu rāula-coraggihũ sañcaï
vindhaï kaṇṭehĩ va duvvaẏaṇĕhĩ  $  visa-rukkhu va maṇṇijjaï saẏaṇĕhĩ

ghattā:

dhamma-vihūṇaü  $  pāva-piṇḍu aṇihāliẏa-thāmu
      so rovevaü  $  jāsu mahisa-visa-mesahĩ ṇāmu


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 3:


eẏahŏ akhaliẏa-māṇahŏ  $  diṇṇa-ṇirantara-dāṇahŏ
pūriẏa-paṇaïṇi-āsahŏ  $  rovahi kāĩ dasāsahŏ
rovahi kiṃ tihuaṇa-vasiẏaraṇaü  $  kiẏa ṇisiẏara-vaṃsabbhuddharaṇaü
rovahi kiẏa kuvera-vibbhāḍaṇu  $  kiẏa jama-mahisa-siṅga-uppāḍaṇu
rovahi kiẏa kaïlāsuddhāraṇu  $  sahasakiraṇa-ṇalakuvvara-vāraṇu
rovahi kiẏa suravaï-bhuva-vandhaṇu  $  kiẏa aïrāvaẏa-dappa-ṇisumbhaṇa
rovahi kiẏa diṇaẏara-raha-moḍaṇu  $  kiẏa sasi-kesari-kesara-toḍaṇu
rovahi kiẏa phaṇimaṇi-uddālaṇu  $  kiẏa varuṇāhimāṇa-saṃcālaṇu
rovahi kiha ṇihi-raẏaṇuppāẏaṇu  $  kiẏa raẏaṇiẏara-ṇiẏara-appāẏaṇu
rovahi kiẏa vahurūviṇi-sāhaṇu  $  kiẏa dāruṇa-dūsaha-samaraṅgaṇu

ghattā:

thiẏa ajarāmara  $  bhuvaṇa-pasiddhi pariṭṭhiẏa jāsu
      saẏa-saẏa-vāraü  $  rovahi kāĩ vihīsaṇa tāsu"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 4:

taṃ ṇisuṇevi pahāṇaü  $  bhaṇaï vihīsaṇa-rāṇaü
"ettiu ruami dasāsahŏ  $  bhariu bhuvaṇu jaṃ aẏasahŏ
eṇa sarīreṃ aviṇaẏa-thāṇeṃ  $  diṭṭha-ṇaṭṭha-jala-vindu-samāṇeṃ
suracāveṇa va athira-sahāveṃ  $  taḍi-phuraṇeṇa va takkhaṇa-bhāveṃ
rambhā-gabbheṇa va ṇīsāreṃ  $  pakva-phaleṇa va saüṇāhāreṃ
suṇṇa-hareṇa va vihaḍiẏa-vandheṃ  $  pacchahareṇa va aï-duggandheṃ
ukkaruḍeṇa va kīḍāvāseṃ  $  akulīṇeṇa va sukiẏa-viṇāseṃ
parivāheṇa va kimi-koṭṭhāreṃ  $  asuihĕ bhuvaṇeṃ bhūmihĕ bhāreṃ
aṭṭhiẏa-poṭṭaleṇa vasa-kuṇḍeṃ  $  pūẏa-talāeṃ āmisa-uṇḍeṃ
mala-kūḍeṇa ruhira-jala-varaṇeṃ  $  lasi-vivareṇa ghamma-ṇijjharaṇeṃ
kuhiẏa-karaṇḍaeṇa ghiṇivanteṃ  $  cammamaeṇa imeṇa ku-janteṃ
taü ṇa ciṇṇu maṇa-turaü ṇa khañciu  $  mokkhu ṇa sāhiu ṇāhu ṇa añciu
vaü ṇa dhariu mahu ṇa kiu ṇivāriu  $  appaü kiu tiṇa-samaü ṇirāriu"
taṃ ṇisuṇevi vihīraï halaharu  $  "ehu vaṭṭaï ṇijjāvaṇa-avasaru"

ghattā:

ema bhaṇeppiṇu  $  puṇu āesu diṇṇu parivārahŏ
      "thaḍḍha-sahāvaĩ  $  khalaĩ va lahu kaṭṭhaĩ ṇīsārahŏ"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 5:


laddheṃ rāmāeseṃ  $  bhaḍa-ṇivaheṇa aseseṃ
melāviẏaĩ vicittaĩ  $  silhaẏa-candaṇa-bhittaĩ
vavvara-gosirīsa-sirikhaṇḍaĩ  $  devadāru-kālāgaru-khaṇḍaĩ
laẏa katthūrī-kappūraṅgaĩ  $  kaṅkolelā-lavali-lavaṅgaĩ
eva suandha-mahadduma-pamuhaĩ  $  ṇīsārevi masāṇahŏ samuhaĩ
kiṅkara-varĕhĩ tiloẏāṇandahŏ  $  kahiu ṇaveppiṇu rāhavacandahŏ
"melāviẏaĩ bhaḍārā kaṭṭhaĩ  $  duṭṭhakkura-dāṇāĩ [va] kaṭṭhaĩ
kāmiṇi-jovvaṇaĩ va jaṇa-ghaṭṭhaĩ  $  ku-kuḍumvāĩ va thāṇahŏ bhaṭṭhaĩ
vaïri-kulāĩ va ukkhaẏa-mūlaĩ  $  vāi-purisa-cittāĩ va thūlaĩ
taṃ ṇisuṇevi viṇiggaẏa-ṇāmeṃ  $  uccallāviu rāmaṇu rāmeṃ

ghattā:

jeṇa tuleppiṇu  $  kiu kaïlāsu samuṇṇaï-bhaggaü
      so vihi-chandĕṇa  $  sāmaṇṇahi mi tulijjaï laggaü


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 6:


uccāie dasāṇaṇĕ  $  sou pavaḍḍhiu pariẏaṇĕ
bhīsaṇu viviha-paẏāraü  $  uṭṭhiu hāhākāraü
kelī-vaṇa ucchu-vaṇa-samāṇaĩ  $  khalaĩ va uddhaĩ thiẏaĩ vitāṇaĩ
dhaẏa tharahariẏa masāṇa-bhaeṇa va  $  pūriẏa saṅkha vandhu dukkheṇa va
tūraĩ haẏaĩ puvva-vaïrā iva  $  vaddhaĩ toraṇāĩ corā iva
camaraĩ pāḍiẏāĩ cittāĩ va  $  ghittaĩ paṇṇaĩ ku-kalattāĩ va
phāḍiẏāĩ dohāĩ va ṇettaĩ  $  dhariẏaĩ saṃgahaṇāĩ va chattaĩ
cūriẏāĩ khala-muhaĩ va raẏaṇaĩ  $  khuddhaĩ saṅkha-ulāĩ va vaẏaṇāĩ
āeṃ maraṇāvattha-vihoeṃ  $  kaluṇakkandu karanteṃ loeṃ
ṇiu masāṇu suravara-santāvaṇu  $  viraïu salu vaïsāriu rāvaṇu

ghattā:

jo paricaḍḍiu  $  saẏala-kāla kāmiṇi-thaṇa-vaṭṭehĩ
      so puṇṇa-kkhaĕ  $  pekkhu kema pahu pelliu kaṭṭhĕhĩ


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 7:


aṭṭhāvaẏa-kampāvaṇĕ  $  ciẏaĕ caḍāviĕ rāvaṇĕ
sālaṅkāru sa-ṇeuru  $  mucchāviu anteuru
vāra-vāra ṇivaḍaï ṇicceẏaṇu  $  vāra-vāra ubbhiẏaï sa-veẏaṇu
vāra-vāra ummuhu dhāhāvaï  $  chijjamāṇu saṅkhiṇi-ulu ṇāvaï
anteura-aṇumaraṇāsaṅkaĕ  $  cindhaĩ kampanti va aṇukampaĕ
chattaĩ ema bhaṇanti varāẏā  $  "paĩ viṇu kāsu karesahũ chāẏā"
tūrahĩ ema ṇāĩ ghosijjaï  $  "paĩ viṇu kāsu pāsĕ vajjijjaï"
"ko juppesaï raṇa-bhara-lakkhĕhĩ"  $  eva ṇāĩ dhāhāviu saṅkhĕhĩ
tahĩ avasarĕ tajjoṇi-viṇāsaṇu  $  sīẏāsāu va diṇṇu huāsaṇu
sahasā upparĕ caḍĕvi ṇa sakkaï  $  kampaï tasaï lhasaï ṇa jhulukkaï
"sagiri-sasāẏara-mahi-kampāvaṇu  $  mā puṇo vi jīvesaï rāvaṇu"

ghattā:

puṇu vi paḍīvaü  $  cintaï eva ṇāĩ dhūmaddhaü
     "kāĩ dahesami  $  eẏahŏ jo aẏaseṇa ji daḍḍhaü"


_______________________________________________________________

START
PAUMACARIU, Kaṇḍa IV, Saṃdhi 77, Kaḍavaka 8:


tahĩ avasarĕ dukkhāuru  $  laṅkāhiva-anteuru
maïliẏa-vaẏaṇa-saroruhu  $  ṇiu salilahŏ savaḍammuhu
gaẏaĩ kalattaĩ jammantaraĩ va  $  tūra-sahāsaĩ suiṇantaraĩ va
saṅkha ṇiẏanta (?) ruĕvi saẏaṇā iva  $  kiṅkara laddha-phalaĩ saüṇā iva
vandiṇa dāṇa-bhoga-ṇivahā iva  $  vandhava ṇava-jovvaṇa-diẏahā iva
raẏaṇa-ṇihāṇa-dharatti-tikhaṇḍaĩ  $  camaraĩ cindhaĩ dhaẏaĩ sa-daṇḍaĩ
laṅkāuri-sīhāsaṇa-chattaĩ  $  chaḍḍĕvi thiẏaĩ ṇāĩ du-kalattaĩ
gaẏa gaẏa gaẏa ji ṇa diṭṭha paḍīvā  $  haẏa haẏa haẏa ji ṇa hūẏa sa-jīvā
raha raha raha rahevi thiẏa dūreṃ  $  ko dīsaï atthamieṃ sūreṃ
tahĩ avasarĕ parituṭṭha-pahiṭṭhaĩ  $  eva cavanti va candaṇa-kaṭṭhaĩ
"jāhã pasāẏa tāhã ekkeṇa vi  $  tumhāvasaru ṇa sāriu keṇa vi
sāmiẏa amhĕ jaï vi paĩ ghaṭṭhaĩ  $  gaṇiẏaĩ jaṇahŏ majjhĕ aï-kaṭṭhaĩ

ghattā:

jaï vi sa-hatthĕṇa  $  ṇa kiu āsi garuẏaü sammāṇu
      to vi ḍahevvaü  $  huẏavahĕ paĩ samāṇu appāṇu"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 9:


tāva ṇirantara ṇīlaü  $  uṭṭhiu dhūmuppīlaü
andhāriẏa-ṇaha-maggaü  $  rāvaṇa-aẏasu ṇa ṇiggaü
dasa-disi-vaha maïlantu padhāiu  $  jiha akulīṇaü kahi mi ṇa māiu
dhūma-majjhĕ dhūmaddhaü dhāvaï  $  vijju-valaü jalaantarĕ ṇāvaï
paḍhama (?) paehĩ laggu akulīṇu va  $  pacchaĕ upparĕ caḍiu ṇihīṇu va
je ṇaravara-cūḍāmaṇi-cumviẏa  $  jāhã ṇahĕhĩ ravi-sasi paḍivimviẏa
te kama-kamala kanti-pariẏaḍḍhā  $  sihi-khaleṇa suẏaṇā iva daḍḍhā
jaṃ sukalatta-kalattĕhĩ rattaü  $  raha-gaẏa-turaẏa-vimāṇĕhĩ jantaü
sīhāsaṇa-pallaṅkĕhĩ ṭhantaü  $  rasaṇā-kiṅkiṇi-muhalijjantaü
taṃ ṇiẏamvu jalaṇeṇa vihattiu  $  takkhaṇĕ chārahŏ puñju parattiu
jaṃ kaïlāsa-kūḍa-avaruṇḍaṇu  $  jaṃ kāmiṇi-pīṇa-tthaṇa-caḍḍaṇu
jaṃ mottiẏa-mālālaṅkariẏaü  $  ṇaṃ gaẏaṇaṅgaṇu tārā-bhariẏaü

ghattā:

jaṃ rattiṃdiu  $  sīẏā-virahāṇala-jālaḍḍhaü
      alasanteṇa va  $  taṃ pahu-hiẏaü huāseṃ daḍḍhaü


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 10:

je bhuvaṇāhindolaṇā  $  vaïri-samudda-virolaṇā
sura-sindhura-kara-vandhurā  $  pariẏaḍḍhiẏa-raṇa-bhara-dhurā
je thira thora palamva paīhara  $  suhi-mambhīsa vīsa-paharaṇa-dhara
je vālattaṇĕ vālakkīlaĕ  $  paṇṇaẏa-muhĕhĩ chuhantaü līlaĕ
je gandhavva-vāvi-āḍumbhaṇa  $  surasundara-vuha-kaṇaẏa-ṇisumbhaṇa
je vaïsavaṇa-riddhi-vibbhāḍaṇa  $  tijagavihūsaṇa-gaẏa-maẏa-sāḍaṇa
je jama-daṇḍa-caṇḍa-uddālaṇa  $  sa-vasundhara-kaïlāsuccālaṇa
je sahasaẏara-maḍapphara-bhañjaṇa  $  ṇalakuvvara-gehiṇi-maṇa-rañjaṇa
je amarinda-dappa-ohaṭṭaṇa  $  varuṇa-ṇarāhiva-vala-dalavaṭṭaṇa
je vahurūviṇi-vijjārāhaṇa  $  dūrosāriẏa-vāṇara-sāhaṇa

ghattā:

je sa-surāsura-  $  jaga-jūrāvaṇa jiha jama-dūvā
      te ṇivisaddhĕṇa  $  vīsa vi vāhu-daṇḍa masihūẏā


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 11:


dasakandhara-saṃdīvaü  $  ṇāĩ ṇiei paḍīvaü
kiṃ dahagīvahŏ gīvaü  $  ṇijjīvāu sajīvaü
so jjĕ jīu kaṇṭha-ṭṭhiu ṇāvaï  $  ṇāvaï daha-muhehĩ vīhāvaï
jehaü vāla-bhāvĕ paḍhamubbhavĕ  $  ṇava-gaha-kaṇṭhāharaṇa-samubbhavĕ
jehaü vijja-sahassārāhaṇĕ  $  jehaü candahāsa-asi-sāhaṇĕ
jehaü mandoẏari-pāṇiggahĕ  $  jehaü surasundara-vandiggahĕ
jehaü kaṇaẏa-dhaṇaẏa-osāraṇĕ  $  jehaü jama-gaïnda-viṇivāraṇĕ
jehaü aṭṭhāvaẏa-kampāvaṇĕ  $  jehaü sahasakiraṇa-jūrāvaṇĕ
jehaü ṇalakuvvara-vala-maddaṇĕ  $  jehaü sakka-suhaḍa-kaḍamaddaṇĕ
jehaü varuṇa-ṇarāhiva-sāhaṇĕ  $  jehaü vahurūviṇi-ārāhaṇĕ

ghattā:

tehaü evahĩ  $  hoi ṇa hoi va kiha muha-rāu
      āeṃ koḍḍĕṇa  $  huavahu ṇāĩ ṇihālaü āu


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 12:


vaẏaṇu ṇiẏantu huāsaü  $  vaḍḍhiu jāla-sahāsaü
laggu muhĕhĩ visatthaü  $  ṇāĩ vilāsiṇi-satthaü
gaü sarahasu dahevi daha vaẏaṇaĩ  $  gahakallolu va dasa-sasi-gahaṇaĩ
jāĩ vahala-tamvolāẏamvaĩ  $  phagguṇa-taruṇa-taraṇi-paḍivimvaĩ
dasaṇa-cchavi-kiẏa-vijju-vilāsaĩ  $  malaẏāṇila-suandha-ṇīsāsaĩ
muddha-purandhi-pīẏa-ahara-dalaĩ  $  bhoẏaṇa-khāṇa-pāṇa-rasa-kusalaĩ
raĕ raṇĕ dāṇĕ vaddha-aṇurāẏaĩ  $  jiẏa-sura-chāẏā-vaḍḍhiẏa-chāẏaĩ
tihuẏaṇa-jaṇa-saṃtāvaṇa-sīlaĩ  $  tiẏasa-vinda-kandāvaṇa-līlaĩ
kampāviẏa-dasa-disivaha-maggaĩ  $  saẏalāgama-avasāṇa-valaggaĩ
tāĩ muhaĩ accanta-viẏaḍḍhaĩ  $  ṇiviseṃ suṇṇaharāĩ va daḍḍhaĩ

ghattā:

jāĩ visālaĩ  $  taralaĩ tāraĩ muddha-sahāvaĩ
      vihi-pariṇāmĕṇa  $  ṇaẏaṇaĩ tāĩ kiẏaĩ masibhāvaĩ


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 13:

je kuṇḍala-maṇi-maṇḍiẏā  $  saẏalāgama-paricaḍḍiẏā
te kaṇṇā 'ṇala-gholiẏā  $  vallūrā va paoliẏā
jāi jiṇinda-pāẏa-paṇamillaĩ  $  sehara-maüḍa-paṭṭa-sohillaĩ
añjaṇa-giri-siharuṇṇaẏa-māṇaĩ  $  sajala-valāhaẏa-dugga-samāṇaĩ
kaṇṇa-kuṇḍalujjala-gaṇḍaẏalaĩ  $  aṭṭhami-ẏanda-runda-bhālaẏalaĩ
saẏala-kāla (?) raṇĕ bhiuḍi-karālaĩ  $  bhaṅgura-kasaṇa-lola-bhaühālaĩ
jama-ṇārāẏa-paīhara-ṇaẏaṇaĩ  $  dasaṇāvali-daṭṭhāhara-vaẏaṇaĩ
tāĩ siraĩ saẏa-kuntala-kesaĩ  $  kiẏaĩ khaṇantareṇa masi-sesaĩ
dhuẏa-parihaü paripuṇṇa-maṇorahu  $  savva-bhūu samajālī(?) huavahu
jo suravarahã āsi avahariẏaü  $  so rāvaṇu teu va ṇīsariẏaü
sīẏā-sāvaggi va ṇivvaḍiẏaü  $  lakkhaṇa-kovaggi va pāẏaḍiẏaü
sesa-visaggi va dūrucchaliẏaü  $  vasumaï-hiẏaẏa-paesu va jaliẏaü

ghattā:

suravara-ḍāmaru  $  rāvaṇu daḍḍhu jāsu jagu kampaï
      "aṇṇu kahiṃ mahu  $  cukkaï" eva ṇāĩ sihi jampaï


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 14:


"re re jaṇa ṇīsāraü  $  viṭṭalu khalu saṃsāraü
darisiẏa-ṇāṇāvatthaü  $  dukkhāvāsu vi gatthaü
jahĩ uḍḍanti mahīhara vāeṃ  $  tahĩ kiṃ gahaṇu reṇu-saṃghāeṃ
jahĩ jalaṇeṇa jalanti jalāĩ vi  $  tahĩ tiṇohu kiṃ cukkaï kāĩ vi
jahĩ kulisāĩ janti saẏa-sakkaru  $  tahĩ kamalahũ kettaḍaü maḍappharu
hoi mahaṇṇavo vi jahĩ ṇippaü  $  tahiṃ pajjharaï kāĩ kira goppaü
jahĩ aïrāvaṇo vi ummajjaï  $  tahĩ kira kāĩ sasaü galagajjaï
jahĩ ṇitteu taraṇi ṇaha-maṇḍaṇu  $  tahĩ kiṃ karaï kanti joiṅgaṇu
jahĩ vuḍḍaï acalindu samatthaü  $  tahĩ kira kavaṇu gahaṇu siddhatthaü
kumma-kaḍāha-ẏalu vi jahĩ phuṭṭaï  $  tahĩ kumhāra-ghaḍaü kiṃ chuṭṭaï

ghattā:

jahĩ palaẏaṅgaü  $  rāvaṇu tihuẏaṇa-vaṇagaẏa-aṅkusu
      uṇṇaïvantaü  $  tahĩ sāmaṇṇu kāĩ kira māṇusu"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 15:


tāva dasāṇaṇa-pariẏaṇu  $  soāuru heṭṭhāṇaṇu
païsaï kamala-mahāsarĕṇa  $  ṇāvaï cintā-sāẏarĕṇa
kamalāẏara-tīrantarĕ thakvĕvi  $  pabhaṇaï rahuvaï ṇaravara kokkĕvi
"ahŏ vijjāhara-vaṃsa-paīvahŏ  $  bhāmaṇḍala-suseṇa-suggīvahŏ
jamvava-maïsamudda-maïkantahŏ  $  dahimuha-kumua-kunda-haṇuvantahŏ
rambha-virāhiẏa-tāra-taraṅgahŏ  $  candakiraṇa-karaṇaṅgaẏa-aṅgahŏ
gavaẏa-gavakkha-susaṅkha-ṇarindahŏ  $  ṇala-ṇīlahŏ māhinda-mahindahŏ
indaï-kumbhaẏaṇṇa lahu āṇahŏ  $  loẏācāru karahŏ sarĕ ṇhāṇahŏ"
taṃ ṇisuṇevi vuttu sāmantĕhĩ  $  pañca-paẏāra-manta-maïvantĕhĩ
"ṇāha ṇa hoi ehu bhallāraü"  $  savvahã jaṇaṇa-vaïru vaḍḍāraü

ghattā:

indaï-rāṇaü  $  salilu ṇiĕvi jaï kaha vi viẏaṭṭaï
      to amhāraü  $  khandhāvāru savvu dalavaṭṭaï


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 16:


kiṇṇa parakkamu vujjhiu  $  jaïẏahũ sura-valĕ jujjhiu
jiṇĕvi valā valavantahŏ  $  bhaggu maraṭṭu jaẏantahŏ
aṇṇu vi pavaṇa-puttu jasa-luddhaü  $  so vi ṇāga-vāsehĩ ṇivaddhaü
bhāmaṇḍalu suggīu sahattheṃ  $  vaddha te vi teṇa ji divvattheṃ
aṇṇu vi kumbhaẏaṇṇu kiṃ dhariẏaü  $  jaïẏahũ saṇṇahevi ṇīsariẏaü
tahĩ avasarĕ jeṃ teṇa viẏambhiu  $  kiṇṇa diṭṭhu valu saẏalu vi thambhiu
aṇṇu vi mārui āvaï pāviu  $  tārā-suĕṇa dukkhu choḍāviu
te viṇṇi aṇilāṇala-sarisā  $  keṇa paḍicchiẏa vaddhāmarisā
vaddhā kiṇṇa hunti maṇi ujjala  $  vaddhā maü muanti kiṃ maẏagala
vaddhā kavvālāva bhaḍārā  $  kiṇṇa hunti jaṇavaĕ guruārā

ghattā:

āẏahũ hatthĕṇa  $  bhāi-vaïru pariaḍḍhĕvi bhīsaṇu
      eu ṇa jāṇahũ   $  kāĩ karesaï cheĕ vihīsaṇu"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 17:


taṃ ṇisuṇevi halīseṃ  $  vuccaï vihuṇiẏa-sīseṃ
"lakkhaṇa-samu kiẏa-pesaṇu  $  vihaḍaï kema vihīsaṇu
viṇaẏavantu accanta-saṇehaü  $  aṇṇu vi khattiẏa-maggu ṇa ehaü
jeṇa samāṇu rosu so hammaï  $  avaseṃ sahũ avasāṇu ṇa gammaï
ahavaï kiṃ karanti te kuddhā  $  bhagga-maḍapphara saṃsaĕ chuddhā
ukkhaẏa-danta matta māẏaṅga va  $  dāḍhuppāḍiẏa pavara bhuvaṅga va
ṇahara-pahara-parihīṇa maïnda va  $  uṇṇaï-bhagga mahīhara-vinda va"
laddhāesa padhāiẏa kiṅkara  $  ukkhaẏa-paharaṇa-ṇiẏara-bhaẏaṅkara
gampiṇu teṇa asesa vi rāṇā  $  dummaṇa dīṇa ṇiruṇṇaẏa-māṇā
lakkhaṇa-rāmahũ pāsu parāṇiẏa  $  sahũ anteureṇa sare ṇhāṇiẏa

ghattā:

loẏācārĕṇa   $  pāṇiu diṇṇu dasāṇaṇa-vīrahŏ
      añjali-uḍĕhĩ va   $  para ghivanti lāẏaṇṇu sarīrahŏ


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 18:


aha dahamuha-piẏaïttihĕ  $  mucchāviẏaĕ (?) dharittihĕ
paccujjīviẏa-atthaĕ  $  salilu ghivanti va matthaĕ
ahavaï vasumaīĕ jaṃ diṇṇaü  $  sokkhu asesu vi āsi uchiṇṇaü
taṃ pahu pacchaĕ maggijjantaĩ  $  dinti ṇāĩ vevanta-ruvantaĩ
puṇu vi paḍīvaĩ vuḍḍaĩ saravarĕ  $  ṇaṃ pāviṭṭhaĩ ṇaraẏabbhantarĕ
puṇu ṇīsariẏaĩ sarahŏ raüddahŏ  $  ṇaṃ bhaviẏaĩ saṃsāra-samuddahŏ
jalu lāẏaṇṇu ṇāĩ mellantaĩ  $  ṇaṃ tivalīu taraṅgahũ dentaĩ
vaḍḍima sarahŏ marālahũ thira-gaï  $  cakkavāla-juvalahũ thaṇa-saṅgaï
muha-aṇurāu ratta-aravindahũ  $  mahu ālāvaü mahuara-vindahũ
vatta-soha saẏavatta-sahāsahũ  $  ṇaẏaṇa-cchavi kuvalaẏahũ asesahũ

ghattā:

ṇīru tareppiṇu  $  juaï-sahāsaĩ sāiu dinti
      pīlĕvi pīlĕvi  $  kaluṇu mahā-rasu ṇāĩ laïnti


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 19:


tāva vihīsaṇa-ṇāmeṃ  $  kiẏa-dūrahŏ ji paṇāmeṃ
lāẏaṇṇambha-mahāsari  $  dhīriẏa laṅka-puresari
"vāla-marāla-līla-gaï-gāmiṇi  $  ajja vi rajju tuhāraü sāmiṇi
sohaü taṃ jĕ tuhāraü pesaṇu  $  chattaĩ tāĩ taṃ ji sīhāsaṇu
camaraĩ tāĩ tāĩ dhaẏa-daṇḍaĩ  $  raẏaṇa-ṇihāṇaĩ vasuha-ti-khaṇḍaĩ
te ji turaṅga te ji gaẏa sandaṇa  $  te ji tuhārā saẏala vi ṇandaṇa
te ji asesa bhicca hiẏaïcchā  $  te ji ṇarāhiva āṇa-vaḍicchā
sā tuhũ sā jĕ laṅka paramesari  $  indaï bhuñjaü saẏala vasundhari"
taṃ ṇisuṇevi pavolliu rāvaṇi  $  vijjāhara-kumāra-cūḍāmaṇi
"lacchi kumāri va cañcala-cittī  $  kiha bhuñjami jā tāeṃ bhuttī

ghattā:

pahu maĩ kallaĕ  $  savva-saṅga-paricāu karevvaü
     sahũ parivārĕṇa  $  pāṇi-pattĕ āhāru laevvaü"


_______________________________________________________________


START
PAUMACARIU, Kaṇḍa IV, Saṃdhi 77, Kaḍavaka 20:


taṃ ṇisuṇĕvi ṇīsāmĕṇa  $  pulaü vahanteṃ rāmĕṇa
sāhukkāriu rāvaṇi  $  "hohi bhavva-cūḍāmaṇi"
ema bhaṇĕvi jaẏalacchi-ṇivāsahŏ  $  savvaĩ ṇiẏaĩ ṇiẏaẏa-āvāsahŏ
parihāviẏaĩ dukūlaĩ vatthaĩ  $  vāẏaraṇaĩ va laddha-saddatthaĩ
parihāviẏaü dasāṇaṇa-pattiu  $  sahu keurĕhĩ vimukkaü pottiu
ṇeura-ṇivahu samaü laẏa-maggeṃ  $  rasaṇā-dāmaĩ sahũ sohaggeṃ
aṅgutthaliẏaü vantaṇi-sohĕhĩ(?)  $  cūḍā-vandha samaü ghara-mohĕhĩ
sahũ keūrāliṅgaṇa-bhāvĕhĩ  $  kaṇṭhā kaṇṭha-ggahaṇa-sahāvĕhĩ
maṇi-kuṇḍalaĩ samaü taṇu-teĕhĩ  $  vara-kaṇṇāvaẏaṃsa sahũ geĕhĩ
luhiẏa hiẏa(?) tilaẏa sahũ māṇĕhĩ  $  cūḍāmaṇi piẏa-paṇaẏa-paṇāmĕhĩ

ghattā:

eva vimukkaĩ   $  visaẏa-suhehĩ samaü maṇi-raẏaṇaĩ
     ṇavara ṇa mukkaĩ  $  diḍhaĩ sa iṃ bhu eṇa guru-vaẏaṇaĩ


jujjhakaṃḍaṃ samāptam



________________________________________________________________________

*************************  V. uttarakaṇḍaṃ  *************************  
________________________________________________________________________



----------  [78. aṭṭhasattarimo saṃdhi]  ----------


rāvaṇĕṇa maranteṃ diṇṇu suhu  $  surahũ dukkhu vandhava-jaṇahŏ
rāmahŏ kalattu lakkhaṇahŏ  $  jaü avicalu rajju vihīsaṇahŏ

_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 1:


jasasesīhūaĕ dahavaẏaṇĕ  $  paḍivaṇṇaĕ diṇamaṇi-atthavaṇĕ
chappaṇṇa-saehĩ mahā-risihĩ  $  tava-sūrahũ ṇāsiẏa-bhava-ṇisihĩ
ṇāmeṇa sāhu apameẏavalu  $  thiu ṇandaṇa-vaṇĕ meru va acalu
uppaṇṇu ṇāṇu tahŏ muṇivarahŏ  $  ettahĕ vi parama-titthaṅkarahŏ
dhaṇa-kaṇaẏa-raẏaṇa-kāmiṇi-paürĕ  $  aïsundarĕ sundararaẏaṇa-purĕ
je vandaṇahattiĕ tetthu gaẏa  $  te iha vi parāiẏa amara-saẏa
ettahĕ rahu-taṇaü sa-sāhaṇu vi  $  ettahĕ indaï ghaṇavāhaṇu vi
saẏalehĩ vi vandaṇahatti kiẏa  $  raẏaṇīẏara puṇu vollanta thiẏa

ghattā:

"tumhāgamu uggamu kevalahŏ  $  aṇṇu eu devāgamaṇu
    gaẏa-divasĕ bhaḍārā hontu jaï  $  to marantu kiṃ dahavaẏaṇu"


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 2:

paramesaru kevala-ṇāṇa-ṇihi  $  ṇisiẏarahã viakkhaï dhamma-vihi
"visamahŏ dīharahŏ aṇiṭṭhiẏahŏ  $  tihuẏaṇa-vammīẏa-pariṭṭhiẏahŏ
ko kāla-bhuẏaṅgahŏ uvvaraï  $  jo jagu jĕ savvu uvasaṅgharaï
tahŏ jahĩ jahĩ kahi mi diṭṭhi ramaï  $  tahĩ tahĩ ṇaṃ maïẏavaṭṭu bhamaï
kĕ vi gilaï gilĕvi kĕ vi uggilaï  $  kāhi (?) mi jammāvasāṇĕ milaï
kĕ vi ṇaraẏa-vilĕhĩ païsĕvi gasaï  $  kāhi (?) vi aṇulaggaü jjĕ vasaï
kĕ vi kaḍḍhaï saggahŏ vari caḍĕvi  $  kĕ vi khaẏahŏ ṇei upparĕ paḍĕvi
kĕ vi ghāraï ghŏraĕ pāva-visĕṇa  $  kĕ vi bhakkhaï ṇāṇāviha-misĕṇa

ghattā:

tahŏ ko vi ṇa cukkaï bhukkhiẏahŏ  $  kāla-bhuaṅgahŏ dūsahahŏ
    jiṇa-vaẏaṇa-rasāẏaṇu lahu piẏahŏ  $  jeṃ ajarāmaru paü lahahŏ


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 3:


jaï kāla-bhuaggu ṇa uvaḍasaï  $  to kiṃ suravaï saggahŏ khasaï
kahĩ rāvaṇu suravara-ḍamara-karu  $  dasa-kandharu dasa-muhu vīsa-karu
vahurūviṇi jasu pesaṇu karaï  $  jasu ṇāmeṃ tihuẏaṇu tharaharaï
jasu candu ṇa ṇahaẏalĕ tavaï ravi  $  jamu talavaru vatthaĩ dhuvaï havi
jasu paṅgaṇu vohāraï pavaṇu  $  kosāṇupālu jasu vaïsavaṇu
ghaṇa chaḍaü denti sarasaï jhuṇaï  $  jasu vaṇasaï pupphaccaṇu kuṇaï
sā sampaẏa gaẏa kahĩ rāvaṇahŏ  $  kahĩ rāvaṇu kahĩ suhu pariẏaṇahŏ

ghattā:

amha vi tumha vi avaraha mi (?)  $  savvaĩ ekkahĩ miliẏāĩ
    pekkhesahũ kāla-bhuaṅgamĕṇa  $  ajja va kalla va giliẏāĩ


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 4:

so kāla-bhuaṅgamu duvvisahŏ  $  aṇṇu vi visamaü parivāru tahŏ
acchaï pariveḍhiu sappiṇihĩ  $  vihĩ osappiṇi-avasappiṇihĩ
ekkekkahĕ tiṇṇi tiṇṇi samaẏa  $  su-du-paḍhama-samuttara-ṇāma ṇaẏa
tāhã vi uppaṇṇa saṭṭhi taṇaẏa  $  saṃvacchara-ṇāma pasiddhi gaẏa
ekkekkahŏ viṇṇi kalattāĩ  $  aẏaṇaĩ ṇāmeṇa pahuttāĩ
ekkekkahŏ tahĩ cha-cchaṅgaruha  $  phagguṇa-avasāṇa cetta-pamuha
ekkekkahŏ tahŏ vi dhavala-kasaṇa  $  uppaṇṇa putta dui dui jĕ jaṇa
ekkekkahŏ tahĩ vi pāṇa-piẏaü  $  paṇṇāraha paṇṇāraha tiẏaü

ghattā:

ĕhu pariẏaṇu kāla-bhuaṅgamahŏ  $  avaru gaṇĕvi keṃ sakkiẏaü
    so tehaü tihuaṇĕ ko vi ṇa vi  $  jo ṇa vi āeṃ ḍaṅkiẏaü


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 5:

taṃ ṇisuṇĕvi karuṇa-rasabbhaïẏa  $  indaï-ghaṇavāhaṇa pavvaïẏa
maẏa-kumbhaẏaṇṇa-māricci tiha  $  avara vi ṇarinda amarinda-ṇiha
sahasatti jāẏa sīlāharaṇa  $  āẏāsa-vāsa kara-pāvaraṇa
mandoẏari vaẏa-guṇa-vantiẏahĕ  $  kantiẏahĕ pāsĕ sasikantiẏahĕ
ṇikkhanta samaü anteurĕṇa  $  sāharaṇottāriẏa-ṇeurĕṇa
pavvaïu ko vi pavvaïu ṇa vi  $  ṇahĕ ṇāĩ ṇihālaü āu ravi
ravi uiu vihīsaṇu gaẏaü tahĩ  $  ṇandaṇa-vaṇĕ jaṇaẏahŏ taṇaẏa jahĩ
āharaṇaĩ vatthaĩ ḍhoiẏaĩ  $  vaïdehiĕ tāĩ ṇa joiẏaĩ

ghattā:

"malu kevalu āẏaĩ savvaï mi  $  jaï maṇĕ maliṇu maṇammaṇaü
    ṇiẏa-païhĕ milantihĕ kula-vahuhĕ  $  sīlu ji hoi pasāhaṇaü"


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 6:


"jaï jāmi āsi paricatta-bhaẏa  $  to sahũ haṇuvanteṃ kiṇṇa gaẏa"
"viṇu ṇiẏa-bhattāreṃ jantiẏahĕ   $  kulaharu jĕ pisuṇu kulaüttiẏahĕ
purisahũ cittaĩ āsīvisaĩ  $  alahanta vi uddisanti misaĩ
vīsāsu janti ṇaü iẏarahu mi  $  suẏa-devara-bhāẏara-piẏarahu mi"
taṃ vaẏaṇu suṇevi mahāsaïhĕ  $  gaü pāsu vihīsaṇu rahuvaïhĕ
"ahŏ ahŏ paramesara dāsarahi  $  pacchaĕ laṅkāuri païsarahi
mili tāva bhaḍārā jāṇaïhĕ  $  taru duttara-viraha-mahāṇaïhĕ
caḍu tijagavihūsaṇa-kumbhaẏalĕ  $  maẏa-parimala-melāviẏa-bhasalĕ"
attā


taṃ ṇisuṇĕvi halaharu cakkaharu  $  sīẏahĕ pāsĕ samuccaliẏa
    ahiseẏa-samaĕ siri-devaẏahĕ   $  diggaẏa viṇṇi ṇāĩ miliẏa


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 7:


vaïdehi diṭṭha hari-halaharĕhĩ  $  ṇaṃ candaleha vihĩ jalaharĕhĩ
ṇaṃ saraẏa-lacchi paṅkaẏa-sarĕhĩ  $  ṇaṃ puṇṇima vihĩ pakkhantarĕhĩ
ṇaṃ sura-sari himagiri-sāẏarĕhĩ  $  ṇaṃ ṇaha-siri canda-divāẏarĕhĩ
paripuṇṇa maṇoraha jāṇaïhĕ  $  taraï va lāẏaṇṇa-mahāṇaïhĕ
ṇiẏa-ṇaẏaṇa-sarāsaṇi sandhaï va  $  piu paguṇa-guṇehĩ ṇivandhaï va
jasa-kaddamĕ ṇaṃ jagu limpaï va  $  harisaṃsu-pavāheṃ sippaï va
vijjei va karaẏala-pallavĕhĩ  $  accei va ṇaha-kusumĕhĩ ṇavĕhĩ
païsaraï va hiẏaĕ halāuhahŏ  $  karaï va ujjou disāmuhahŏ

ghattā:

mehaliĕ milantahŏ rahuvaïhĕ  $  suhu uppaṇṇaü jettaḍaü
    indahŏ indattaṇu pattāhŏ    $  hojja ṇa hojja va tettaḍaü


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 8:


sa-kalattaü lakkhaṇu paṇaẏa-siru  $  pabhaṇaï jalahara-gambhīra-giru
"jaṃ kiu khara-dūsaṇa-tisira-vahu  $  jaṃ haṃsadīvĕ jiu haṃsarahu
jaṃ satti paḍicchiẏa samara-muhĕ  $  jaṃ lagga visalla karamvuruhĕ
jaṃ raṇĕ uppaṇṇu cakka-raẏaṇu   $  jaṃ ṇihaü valuddharu dahavaẏaṇu
jaṃ devi pasāeṃ taü taṇĕṇa  $  kulu dhavaliu jāĕ saïttaṇĕṇa"
ahivāẏaṇu kiu lakkhaṇĕṇa jiha  $  suggīva-pamuha-ṇaravarahĩ tiha
saẏala vi ṇiẏa-ṇiẏa-vāhaṇĕhĩ thiẏa  $  para-pura-pavesa-sāmaggi kiẏa
jaẏa-maṅgala-tūraĩ tāḍiẏaĩ  $  riu-ghariṇihĩ cittaĩ pāḍiẏaĩ
ghattā:

païsantahã vala-ṇārāẏaṇahã  $  ṇaẏaru maṇoharu āvaḍiu
    ṇaṃ surahũ dharanta-dharantāhũ  $  tuṭṭĕvi sagga-khaṇḍu paḍiu


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 9:


païsanteṃ vala-ṇārāẏaṇĕṇa  $  cava cāliẏa ṇāẏariẏāṇaṇĕṇa
"ĕhu sundari sokkhuppāẏaṇahŏ  $  ahirāmu rāmu rāmā-ẏaṇahŏ
ĕhu lakkhaṇu lakkhaṇa-lakkha-dharu  $  jūrāvaṇa-rāvaṇa-palaẏa-karu
ĕhu bhāmaṇḍalu bhā-bhūsa-bhuu  $  vaïdehi-sahoẏaru jaṇaẏa-suu
ĕhu kikkindhāhiu duddarisu   $  tārāvaï tārāvaï-sarisu
ĕhu aṅgaü jeṇa maṇoharihĕ  $  kesaggahu kiu mandoẏarihĕ
ĕhu suravaï-kari-kara-pavara-bhuu  $  ṇandaṇa-vaṇa-maddaṇu pavaṇa-suu
ĕhu kumuu virāhiu ṇīlu ṇalu  $  ĕhu gavaü gavakkhu saṅkhu pavalu"

ghattā:

tahĩ kālĕ laṅka païsantāhŏ  $  parama riddhi jā halaharahŏ
    so amarāuri bhuñjantāhŏ  $  hojja ṇa hojja purandarahŏ


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 10:


païsaraï rāmu rāvaṇa-bhavaṇu  $  dakkhavaï ṇivāṇaĩ saẏalu jaṇu
"iha meha-ulĕhĩ dijjaï chaḍaü  $  iha sakku pasāhaï gaẏa-ghaḍaü
kiẏa accaṇa etthu vaṇassaïĕ  $  iha gāẏ(?)aü geu sarassaïĕ
iha ṇikkaü karaï āsi pavaṇu  $  iha bhaṇḍāgāriu vaïsavaṇu
iha vatthaĩ sihiṇa paḍicchiẏaĩ  $  sura-vandi-saẏaĩ iha acchiẏaĩ
aṇavasaru piẏāmaha-hari-harahŏ  $  atthāṇu etthu dasakandharahŏ
āẏaraṇu etthu jama-talavarahŏ  $  iha melaü ṇāga-ṇarāmarahŏ
iha ṇava-gaha damiẏa dasāṇaṇĕṇa  $  iha acchiu sahũ vaṇiẏāẏaṇĕṇa"

ghattā:

pekkhantu ṇivāṇaĩ rāvaṇahŏ   $  kahi mi ṇa rahuvaï raï karaï
    sa-kalattu sa-bhāi sa-bhiccaẏaṇu  $  santi-jiṇālaü païsaraï


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 11:

thuo santi-ṇāho  $  kaẏakkhāvarāho
haẏāṇaṅga-saṅgo  $  pabhā-bhūsiẏaṅgo
daẏā-mūla-dhammo  $  paṇaṭṭhaṭṭha-kammo
tiloẏagga-gāmī  $  suṇāsīra-sāmī
mahā-deva-devo  $  pahāṇūḍha-sevo
jarā-roga-ṇāso  $  asāmaṇṇa-bhāso
samuppaṇṇa-ṇāṇo  $  kaẏaṅgi-ppamāṇo
ti-seẏāẏavatto  $  mahā-riddhi-patto
aṇanto mahanto  $  a-kanto a-cinto
a-ḍāho avāho  $  a-loho a-moho
a-koho aroho  $  a-joho a-moho
a-dukkho a-bhukkho  $  a-māṇo samāṇo
a-jāṇo sajāṇo  $  a-ṇāho vi ṇāho

ghattā:

thui ema karĕvi kira vīsamaï  $  tāva paḍicchiẏa-pesaṇĕṇa
      sa-kalattu sa-lakkhaṇu sa-valu valu  $  ṇiu ṇiẏa-ṇilaü vihīsaṇĕṇa


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 12:


su-viẏaḍḍha viẏaḍḍhāevi lahu  $  vara-juvaïhũ dasahĩ saehĩ sahũ
dahi-dova-jalakkhaẏa-gahiẏa-kara  $  gaẏa tahĩ jahĩ halahara-cakkahara
āsīsahĩ sesahĩ paṇavaṇĕhĩ  $  jaẏa-ṇanda-vaddha-vaddhāvaṇĕhĩ
ucchāhĕhĩ dhavalĕhĩ maṅgalĕhĩ  $  paḍu-paḍahĕhĩ saṅkhĕhĩ mandalĕhĩ
kaï-kahaĕhĩ ṇaḍa-ṇaṭṭāvaĕhĩ  $  gāẏaṇa-vāẏaṇa-phamphāvaĕhĩ
ṇara-ṇāẏara-vambhaṇa-ghosaṇĕhĩ  $  avarĕhi mi citta-pariosaṇĕhĩ
mandiru païsaraï vihīsaṇahŏ  $  majjaṇaü bhariu rahu-ṇandaṇahŏ
puṇu ṇhavaṇāsaṇa-parihāvaṇĕhĩ  $  dasakaṇṭha-kosa-darisāvaṇĕhĩ

ghattā:

gaü divasu savvu pāhuṇṇaĕṇa  $  labbhaï to vi pamāṇu ṇa vi
    "suhu suaü sīẏa sahũ rahu-suĕṇa"  $  ema bhaṇĕvi ṇaṃ lhikku ravi


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 13:


to bhaṇaï vihīsaṇu "dāsarahi  $  aṇuhuñji bhaḍārā saẏala mahi
sīẏa 'gga-mahisi tuhũ rajja-dharu  $  somitti manti haũ āṇa-karu
ramaṇīẏa eha laṅkā-ṇaẏari  $  ĕhu tijagavihūsaṇu pavara-kari
ĕhu puppha-vimāṇu pahāṇu gharĕ  $  ĕu candahāsu karavālu karĕ
siṃhāsaṇa-chattaĩ cāmaraĩ  $  laï uvasamantu riu-ḍāmaraĩ"
taṃ ṇisuṇĕvi pabhaṇaï dāsarahi  $  "aṇuhuñji vihīsaṇu tuhũ jĕ mahi
amhahũ gharĕ bharahu jĕ rajja-dharu  $  jasu jaṇaṇihĕ tāeṃ diṇṇu varu
tumhahũ gharĕ tujjhu jĕ rāẏa-siẏa  $  saï jāsu viẏaḍḍhāevi tiẏa

ghattā:

ṇahĕ suravara mahiẏalĕ meru-giri  $  jāva mahā-jalu maẏaraharĕ
    paribhamaï kitti jagĕ jāva mahu  $  tāva vihīsaṇa rajju karĕ"


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 14:


ahiseu vihīsaṇĕ āḍhaviu  $  bhāmaṇḍalu kalasu laevi thiu
suggīu virāhiu ṇīlu ṇalu  $  dahimuhu mahindu mārui pavalu
aṭṭhahi mi tehĩ suha-daṃsaṇahŏ  $  palhatthiẏa kalasa vihīsaṇahŏ
saĩ vaddhu paṭṭu rahu-ṇandaṇĕṇa  $  vahu-divasĕhĩ rāma-jaṇaddaṇĕṇa
jāu vi māṇiẏaü ṇa māṇiẏaü  $  tāu vi tahĩ turiu parāṇiẏaü
ṇaṃ sura-vahuaü saggahŏ cuaü  $  sīhoẏara-vajjaẏaṇṇa-suaü
kallāṇamāla vaṇamāla taha  $  jiẏapoma soma jiṇa-paḍima jiha
kaïpuṅgama-dahimuha-ṇandaṇiu  $  sasivaddhaṇa-ṇaẏaṇāṇandaṇiu


ghattā:

vahu-vindaĩ āẏaĩ avaraï mi  $  savvaĩ tahĩ jĕ samāgaẏaĩ
    acchantahã vala-ṇārāẏaṇahã  $  laṅkahĕ varisaĩ chaha gaẏaĩ


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 15:


tahĩ kālĕ sukosala-rāṇiẏahĕ  $  ṇandaṇa-vioẏa-viddāṇiẏahĕ
rattindihu pahu joantiẏahĕ  $  panthiẏa-paütti-pucchantiẏahĕ
ghara-paṅgaṇĕ vāẏasu kulakulaï  $  ṇaṃ bhaṇaï "māĕ rahuvaï milaï"
risi ṇāraü tāva parāiẏaü  $  thuu pucchiu "kettahŏ āiẏaü"
teṇa vi ṇiẏa-vaïẏaru vimalu kaü  $  "paramesari puvva-videhĕ gaü
vandantahŏ tetthu tittha-saẏaĩ  $  sattāraha varisaĩ vavagaẏaĩ
puṇu tetthahŏ laṅkā-ṇaẏari gaü  $  jahĩ lakkhaṇa-cakkeṃ vaïri haü
paḍi puvva-videhu parāiẏaü  $  tevīsahũ varisahũ āiẏaü

ghattā:

lakkhaṇu visalla vaïdehi valu  $  laṅkahĩ rajju karantāĩ
    acchanti māĕ luhi loẏaṇaĩ  $  taü dakkhavami jiẏantāĩ


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 16:


gaü laṅka mahā-risi maṇa-gamaṇu  $  ṇiẏa-veohāmiẏa-khara-pavaṇu
paribhamira-bhamara-jhaṅkāra-varĕ  $  ṇīluppala-vahu-raẏa-gandha-bharĕ
taru-tīra-laẏāharĕ kusumaharĕ  $  jahĩ aṅgaü kīlaï kamala-sarĕ
tihuvaṇa-paribhamira-piẏāraĕṇa  $  tahĩ thāĕvi pucchiu ṇāraĕṇa
"kiṃ kusalu kumāra viẏakkhaṇahŏ  $  vaïdehihĕ rāmahŏ lakkhaṇahŏ"
teṇa vi jiẏa-saẏala-mahāhavahŏ  $  païsāriu mandiru rāhavahŏ
halaharĕṇa vi abbhutthāṇu kiu  $  "āgamaṇu kāĩ" ettiu caviu
tāvasĕṇa vuttu "taü māiẏahĕ  $  āẏaü pāsahŏ aparāiẏahĕ
sā tumha vioeṃ dummaṇiẏa  $  acchaï hariṇi va vuṇṇāṇaṇiẏa

ghattā:

suhu ekku vi divasu ṇa jāṇiẏaü  $  paĩ vaṇa-vāsu pavaṇṇaĕṇa
      acchaï kandanti sa-veẏaṇiẏa  $  ṇandiṇi jiha viṇu taṇṇaĕṇa"


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 17:


ummāhiu taṃ ṇisuṇevi valu  $  vollaï maülāviẏa-muha-kamalu
"ahŏ maha-risi sundaru kahiu paĩ  $  jaï ajju kallĕ ṇaü diṭṭha maĩ
to daṃsaṇa-salla-tisāiẏahĕ  $  uḍḍanti pāṇa aparāiẏahĕ
ṇiẏa-jammabhūmi jaṇaṇiĕ sahiẏa  $  sagge vi hoi aï-dullahiẏa
laï jāmi vihīsaṇa ṇiẏaẏa-gharu  $  paĩ muĕvi aṇṇu ko sahaï bharu
chavvarisaĩ ekka-divasa-samaĩ  $  vavagaẏaĩ surinda-suhovamaĩ
labbhaï pamāṇu sāẏara-jalahŏ  $  labbhaï pamāṇu vāṇara-valahŏ
labbhaï pamāṇu lakkhaṇa-sarahŏ  $  labbhaï pamāṇu diṇaẏara-karahŏ

ghattā:

labbhaï pamāṇu jiṇa-bhāsiẏahũ  $  vaẏaṇahũ ṇivvui-gārāhũ
    parimāṇu vihīsaṇa laddhu ṇa vi  $  ṇiruvama-guṇahã tuhārāhũ"


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 18:


to bhaṇaï vihīsaṇu paṇaẏa-siru  $  thui-vaẏaṇa-sahāsuggiṇṇa-giru
"jaï rahuvaï vijaẏa-jatta karahi  $  to solaha vāsara pariharahi
haũ jāva karemi puṇaṇṇaviẏa  $  ujjhāuri savva suvaṇṇamiẏa"
vala-lakkhaṇa eva pariṭṭhaviẏa  $  aggaĕ vaddhāvā paṭṭhaviẏa
puṇu pacchaĕ vijjāhara-pavara  $  ṇahaẏalu bharanta ṇaṃ amvuhara
ovuṭṭhu tehĩ kañcaṇa-varisu  $  kiu puravaru laṅkāuri-sarisu
gharĕ gharĕ maṇikūḍāgāra kiẏa  $  gharĕ gharĕ ṇaṃ ṇava-ṇihi saṅkamiẏa
purĕ ghosaṇa to vi paribbhamaï  $  "so leu laevaĕ jāsu maï"

ghattā:

taṃ paṭṭaṇu kañcaṇa-dhaṇa-paüru  $  vahaï purandara-ṇaẏara-chavi
    dentaü jĕ atthi para saẏalu jaṇu  $  jasu dijjaï so ko vi ṇa vi


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 19:


gaü laṅka vihīṣaṇu bhicca-valu  $  solahamaĕ divasĕ paẏaṭṭu valu
sa-vimāṇu sa-sāhaṇu gaẏaṇa-vahĕ  $  dāvantu ṇivāṇaĩ piẏaẏamahĕ
"ĕhu sundari dīsaï maẏaraharu  $  ĕhu malaẏa-dharāharu surahi-taru
kikkindha-mahinda-indasaïla  $  iha tuliẏa kumāreṃ koḍi-sila
haũ lakkhaṇu eṇa paheṇa gaẏa  $  ettahĕ khara-dūsaṇa-tisira haẏa
iha samvu-kumārahŏ khuḍiu siru  $  iha pheḍiu risi-uvasaggu ciru
iha so uddesu ṇiẏacchiẏaü  $  jiẏapoma-jaṇaṇu jahĩ acchiẏaü
ĕhu desu asesu vi(?) cāru-cariu  $  aïvīra-ṇarāhiu jahĩ dhariu

ghattā:

taṃ sundari eu jiẏantaüru  $  jahĩ vaṇamāla samāvaḍiẏa
    lakkhijjaï lakkhaṇa-pāẏavahŏ  $  ahiṇava velli ṇāĩ caḍiẏa


_______________________________________________________________


START
PAUMACARIU, Kaṇḍa V, Saṃdhi 78, Kaḍavaka 20:


rāmaüri eha guṇa-gāraviẏa  $  jā pūẏaṇa-jakkheṃ kāraviẏa
ĕhu aruṇu gāmu kavilahŏ taṇaü  $  tahĩ galathallāviu appaṇaü
ĕhu dīsaï sundari viñjhaïri   $  jahĩ vasikiu vālikhillu vaïri
vaïdehi eu kuvvara-ṇaẏaru  $  kallāṇamāla jahĩ jāu ṇaru
ĕu dasaüru jahĩ lakkhaṇu bhamiu  $  sīhoẏara-sīhu samarĕ damiu
ĕha sā gambhīra samāvaḍiẏa  $  jahĩ mahu kara-pallavĕ tuhũ caḍiẏa
uhu dīsaï savvu suvaṇṇamaü  $  ṇimmaviu vihīsaṇĕ ṇaṃ ṇavaü
dhūvanta-dhavala-dhaẏavaḍa-paüru  $  piĕ pekkhu aüjjhāuri-ṇaẏaru"

ghattā:

kira jamma-bhūmi jaṇaṇīĕ sama  $  aṇṇu vihūsiẏa jiṇaharĕhĩ
    puri vandiẏa sirĕ sa ĩ bhu va karĕvi  $  jaṇaẏa-taṇaẏa-hari-halaharĕhĩ

----------  [79. ekkūṇāsīmo saṃdhi]  ----------


sīẏahĕ rāmahŏ lakkhaṇahŏ  $  muha-ẏanda-ṇihālaü bharahu gaü
vuddhihĕ vavasāẏahŏ vihihĕ  $  ṇaṃ puṇṇa-ṇivahu savaḍammuhaü


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 1:


rāmāgamaṇĕ bharahu ṇīsariẏaü  $  haẏa-gaẏa-raha-ṇarinda-pariẏariẏaü
aṇṇettahĕ sattuhaṇu sa-vāhaṇu  $  sa-rahasu sālaṅkāru sa-sāhaṇu
chatta-vimāṇa-sahāsaĩ dhariẏaĩ  $  amvarĕ ravi-kiraṇaĩ antariẏaĩ
tūraĩ haẏaĩ koḍi-parimāṇĕhĩ  $  dunduhi diṇṇa gaẏaṇĕ givvāṇĕhĩ
jaṇavaü ṇiravasesu saṃkhubbhaï  $  raha-gaẏa-turaĕhĩ maggu ṇa labbhaï
ṇivaḍiẏa ekkamekka-bhiḍamāṇĕhĩ  $  pellāvelli jāẏa jampāṇĕhĩ
kaṇṇatāla-haẏa-mahuara-vindahŏ  $  bharahāhiu uttariu gaïndahŏ
hari-vala sa-mahila puppha-vimāṇahŏ  $  avara vi ṇaravaï ṇiẏa-ṇiẏa-jāṇahŏ

ghattā:

kekkaẏa-suĕṇa ṇamantaĕṇa  $  siru rahuvaï-calaṇantarĕ kiẏaü
   dīsaï vihĩ rattuppalahã  $  ṇīluppalu majjhĕ ṇāĩ thiẏaü


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 2:


jiha rāmahŏ tiha ṇamiu kumārahŏ  $  anteurahŏ pagholira-hārahŏ
valĕṇa valuddhareṇa hakkārĕvi  $  sarahasa ṇiẏa-bhuva-daṇḍa pasārĕvi
avaruṇḍiu bhāẏaru lahuvāraü  $  matthaĕ cumviu puṇu saẏa-vāraü
saẏa-vāraü ucchaṅgĕ caḍāviu  $  saẏa-vāraü bhiccahũ darisāviu
saẏa-vāraü diṇṇaü āsīsaü  $  varisa-sarisa-harisaṃsu-vimīsaü
"bhuñji sahoẏara rajju ṇiraṅkusu  $  ṇanda vaddha jaẏa jīva cirāusu
acchaü vīra-lacchi bhuva-daṇḍaĕ  $  ṇivasaü vasuha tuhāraĕ khaṇḍaĕ"
ema bhaṇevi pagāsiẏa-ṇāmeṃ  $  puppha-vimāṇĕ caḍāviu rāmeṃ

ghattā:

bharaha-ṇarāhivu dāsarahi  $  lakkhaṇu vaïdehi ṇiviṭṭhāĩ
   dhammu puṇṇu vavasāu siẏa  $  ṇaṃ milĕvi aüjjha païṭṭhāĩ


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 3:


tūraĩ haẏaĩ ṇiṇaddiẏa-ti-jaẏaĩ  $  ṇanda-suṇanda-bhadda-jaẏa-vijaẏaĩ
meha-maïnda-samudda-ṇighosaĩ  $  ṇandighosa-jaẏaghosa-sughosaĩ
siva-saṃjīvaṇa-jīvaṇiṇaddaĩ  $  vaddhaṇa-vaddhamāṇa-māhendaĩ
sundara-santi-soma-saṅgīẏaĩ  $  ṇandāvatta-kaṇṇa-ramaṇīẏaĩ
gahira-pasaṇṇaĩ puṇṇa-pavittaĩ  $  avarāĩ vi vahuviha-vāittaĩ
jhallari-bhambhā-bheri-vamālaĩ  $  maddala-ṇandi-maündā-tālaĩ
karaḍā-karaḍaĩ(?) maũdā-ḍhakkaĩ  $  kāhala-ṭivila-ḍhakka-paḍiḍhakkaĩ
ḍhaḍḍhiẏa-paṇava-taṇava-daḍi-daddura  $  ḍamarua-guñjā-ruñjā vandhura

ghattā:

aṭṭhāraha akkhohaṇiu  $  raẏaṇīẏara-ṇaẏarahŏ āṇiẏaü
    avarahũ tūrahũ tūriẏahũ  $  kaï koḍiu kiṃ pariẏāṇiẏaü


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 4:


jaẏa-jaẏa-kāru karantĕhĩ loĕhĩ  $  maṅgala-dhavalucchāha-paoĕhĩ
aïhava-sesāsīsa-sahāsĕhĩ  $  toraṇa-ṇivaha-chaḍā-viṇṇāsĕhĩ
dahi-dovā-dappaṇa-jala-kalasĕhĩ  $  mottiẏa-raṅgāvali-ṇava-kaṇisĕhĩ
vambhaṇa-vaẏaṇugghosiẏa-veĕhĩ  $  kaṇḍiẏa-jaju-riu-sāmā-bheĕhĩ
ṇaḍa-kaï-kahaẏa-chatta-phamphāvĕhĩ  $  laṅkhiẏa-vattāruhaṇa-vihāvĕhĩ
bhaṭṭĕhĩ vaẏaṇucchāha paḍhantĕhĩ  $  vāẏālīsa vi sara sumarantĕhĩ
mallapphoḍaṇa-sarĕhĩ vicittĕhĩ  $  indaẏāla-uppāiẏa-cittĕhĩ
manda-phenda-vandĕhĩ kuddantĕhĩ  $  ḍomvĕhĩ vaṃsāruhaṇu karantĕhĩ

ghattā:

purĕ païsantahŏ rāhavahŏ  $  ṇa kalā-viṇṇāṇaĩ kevalaĩ
    dunduhi tāḍiẏa surĕhĩ ṇahĕ  $  accharĕhĩ mi gīẏaĩ maṅgalaĩ


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 5:


purĕ païsantĕ rāma-ṇārāẏaṇĕ  $  jāẏa volla vara-ṇāẏariẏā-ẏaṇĕ
"ĕhu so rāmu jāsu vihi vīẏaü  $  dīsaï ṇahĕṇāvantu sa-sīẏaü
ĕhu so lakkhaṇu lakkhaṇavantaü  $  jeṇa dasāṇaṇu ṇihaü bhiḍantaü
ĕhu so vahiṇi vihīsaṇa-rāṇaü  $  suvvaï viṇaẏavantu vahu-jāṇaü
ĕhu so sahi suggīvu suṇijjaï  $  giri-kikkindha-ṇaẏaru jo bhuñjaï
ĕhu so vijjāharu bhāmaṇḍalu  $  ṇaṃ sura-sāmisālu āhaṇḍalu
ĕhu so sahi ṇāmeṇa virāhiu  $  dūsaṇu jeṇa mahāhavĕ sāhiu
ĕhu so haṇuu jeṇa vaṇu bhaggaü  $  rāmahŏ diṇṇu rajju āvaggaü3
jāma ṇaẏaru ṇāma-ggahaṇālaü  $  tiṇṇi mi tāva païṭṭhaĩ rāulu

ghattā:

valu dhavalaü hari sāmalaü  $  vaïdehi suvaṇṇa-vaṇṇu haraï
      ṇaṃ himagiri-ṇava-jalaharahã  $  abbhantarĕ vijjula vipphuraï


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 6:


tiṇṇi vi gaẏaĩ tetthu jahĩ kosala  $  paṇha-bharanta-ghaṇa-tthaṇa-maṇḍala
sāiu diṇṇaü maṇu sāhāriẏa  $  jiṇavara-paḍima jema jaẏakāriẏa
tāĕ vi diṇṇāsīsa maṇohara  $  "jāva mahā-samudda sa-mahīhara
dharaï dharatti jāva saẏarāẏara  $  jāva meru ṇahĕ canda-divāẏara
jāva disā-gaïnda gaha-maṇḍalu  $  jāva surĕhĩ samāṇu āhaṇḍalu
jāva vahanti mahāṇaï-vattaĩ  $  jāva tavanti gaẏaṇĕ ṇakkhattaĩ
tāva putta tuhũ siẏa aṇuhuñjahi  $  sīẏāevihĕ paṭṭu paüñjahi
lakkhaṇu hou ti-khaṇḍa-pahāṇaü  $  bharahu aüjjhā-maṇḍalĕ rāṇaü

ghattā:

kaïkaï-kekkaẏa-suppahaü  $  tiṇṇi vi puṇu tihĩ ahiṇandiẏaü
    meruhĕ jiṇa-paḍimāu jiha  $  saĩ inda-paḍindĕhĩ vandiẏaü


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 7:


hari-halaharĕhĩ tetthu acchantĕhĩ  $  vahavĕhĩ vāsarehĩ gacchantĕhĩ
bharahahŏ rāẏa-lacchi māṇantahŏ  $  tantāvāẏa ve vi jāṇantahŏ
tiviha-satti-caü-vijjāvantahŏ  $  pañca-paẏāru mantu mantantahŏ
chagguṇṇaü asesu jujjantahŏ  $  taha sattaṅgu rajju bhuñjantahŏ
vuddhi-mahāguṇa-aṭṭha vahantahŏ  $  dasameṃ bhāeṃ paẏa pālantahŏ
vāraha-maṇḍala-cinta karantahŏ  $  aṭṭhāraha titthaĩ rakkhantahŏ
ekkahĩ divasĕ jāu ummāhaü  $  kamala-saṇḍu thiu ṇāĩ himāhaü

ghattā:

"te raha te gaẏa te turaẏa  $  te miliẏa sa-kiṅkara bhāi-ṇara
    tāu jaṇeriu so ji haũ  $  para tāu ṇa dīsaï ekku para


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 8:


jiha ṇa tāu tiha haü mi ṇa kāleṃ  $  para vāmohiu mohaṇa-jāleṃ
rajju dhigatthu dhigatthaĩ chattaĩ  $  gharu pariẏaṇu dhaṇu putta-kalattaĩ
dhaṇṇaü tāu jeṇa parihariẏaĩ  $  duggaï-gāmiẏāĩ duccariẏaĩ
haũ puṇu ku-purisu duṇṇaẏa-vantaü  $  ajja vi acchami visaẏāsattaü
muṇihĕ pāsĕ ciru laïu avaggahu  $  "rāmāgamaṇĕ homi a-pariggahu
jahĩ jĕ divasĕ tiṇṇi vi ṇiddiṭṭhaĩ  $  jahĩ jĕ divasĕ ṇiẏa-ṇaẏarĕ païṭṭhaĩ
tahĩ jĕ kālĕ jaṃ ṇa gaü tavovaṇu  $  maṃ vollesaï ko i a-sajjaṇu
"duṭṭha-sahāu kasāeṃ laïẏaü  $  rāmāgamĕ ji bharahu pavvaïẏaü"

ghattā:

agga-mahisi karĕ jaṇaẏa-suẏa  $  mantittaṇu devi jaṇaddaṇahŏ
    appuṇu pālahi saẏala mahi  $  haũ rahuvaï jāmi tavovaṇahŏ


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 9:


tāeṃ kavaṇu saccu kira jampiu  $  tumhahã vaṇu mahu rajju samappiu
tahŏ aviṇaẏahŏ suddhi para maraṇeṃ  $  ahavaï ghora-vīra-tava-caraṇeṃ
teṇa ṇivitti bhaḍārā rajjahŏ  $  evahĩ jāmi thāmi pāvajjahŏ
to jiẏa-jāuhāṇa-saṅgāmeṃ  $  bharahu cavantu ṇivāriu rāmeṃ
"ajju vi tuhũ jĕ rāu te kiṅkara  $  te gaẏa te turaṅga te rahavara
te sāmanta amhĕ te bhāẏara  $  sā samudda-parianta-vasundhara
chattaĩ tāĩ taṃ jĕ siṃhāsaṇu  $  taṃ cāmīẏara-cāmara-vāsaṇu
bhāmaṇḍalu suggīvu vihīsaṇu  $  saẏala vi taü karanti gharĕ pesaṇu"

ghattā:

eva vi jaṃ avaheri kiẏa  $  cala-valaẏa-muhala-kala-ṇeurahŏ
    "jiha sakkahŏ tiha paḍikhalahŏ"  $  āesu diṇṇu anteurahŏ


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 10:


jaṃ āesu diṇṇu vara-vilaẏahũ  $  jāṇaï-pamuhahũ guṇa-gaṇa-ṇilaẏahũ
ṇaha-maṇi-kiraṇa-karāliẏa-gaẏaṇahũ  $  ramaṇāvāsāvāsiẏa-maẏaṇahũ
thaṇa-gaẏaüra-pellāviẏa-johahũ  $  rūvohāmiẏa-suravahu-sohahũ
saẏala-kalā-kalāva-kala-kusalahũ  $  muha-mārua-melāviẏa-bhasalahũ
bhaüha-sarāsaṇa-loẏaṇa-vāṇahũ  $  kesa-ṇivandhaṇa-jiẏa-givvāṇahũ
vibbhāḍiẏa-vammaha-sohaggahũ  $  lāvaṇṇambha-bhariẏa-puri-maggahũ
to kallāṇamāla-vaṇamālahĩ  $  guṇavaï-guṇamahaggha-guṇamālahĩ
salla-visallāsundari-sīẏahĩ  $  vajjaẏaṇṇa-sīhoẏara-dhīẏahĩ
ghattā:

vuccaï bharaha-ṇarāhivaï  $  "sara-majjhĕ taranta-tarantāĩ
    devara thoḍī vāra vari  $  acchahũ jala-kīla karantāĩ"


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 11:

taṃ paḍivaṇṇu païṭṭhu mahā-saru  $  jala-kīlahĕ vi acalu paramesaru
laggaü sundarīu caü-pāsĕhĩ  $  gāḍhāliṅgaṇa-cumvaṇa-hāsĕhĩ
helā-hāva-bhāva-viṇṇāsĕhĩ  $  kilikiñciẏa-vicchitti-vilāsĕhĩ
moṭṭāviẏa-koṭṭamiẏa-viẏārĕhĩ  $  vibbhama-vara-vivvokka-paẏārĕhĩ
to vi ṇa khuhiu bharahu sahasuṭṭhiu  $  avicalu ṇaṃ giri meru pariṭṭhiu
acchaï jāva tīrĕ suha-daṃsaṇu  $  tāva mahā-gaü tijagavihūsaṇu
ṇiẏa-ālāṇa-khambhu uppāḍĕvi  $  mandira-saẏaĩ aṇeẏaĩ pāḍĕvi
paribhamantu gaü taṃ jĕ mahā-saru  $  bharahu ṇievi jāu jāī-saru
"parama-mittu ihu aṇṇa-bhavantarĕ  $  ṇivasiẏa saggĕ ve vi vambhottarĕ

ghattā:

puṇṇa-pahāveṃ sambhaviu  $  ihu ṇaravaï haũ puṇu matta-gaü"
      kavalu ṇa lei ṇa piẏaï jalu  $  atthakkaĕ thiu leppamaü


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 12:


kari sambharaï bhavantaru jāvahĩ  $  puppha-vimāṇu caḍeppiṇu tāvahĩ
lakkhaṇa-rāma parāiẏa bhāẏara  $  ṇaṃ sañcārima canda-divāẏara
ṇavara visallāsundari-vīẏaĕ  $  bharaha-ṇarāhivo vi sahũ sīẏaĕ
caḍiu mahā-gaĕ tihuaṇabhūsaṇĕ  $  suravara-ṇāhu ṇāĩ aïrāvaṇĕ
purĕ païsanteṃ jaẏa-jaẏa-saddeṃ  $  vandiṇa-vambhaṇa-tūra-ṇiṇaddeṃ
to ālāṇa-khambhĕ karĕ āliu  $  aviralāli-riñcholi-vamāliu
kavalu ṇa lei ṇa geṇhaï pāṇiu  $  kuñjara-cariu ṇa keṇa vi jāṇiu
kahiu karillĕhĩ paṅkaẏaṇāhahŏ  $  "dukkaru jīviu vāraṇa-ṇāhahŏ"

ghattā:

taṃ gaẏavara-vaïẏaru suṇĕvi  $  uppaṇṇa cinta vala-lakkhaṇahũ
    āẏaü tāva samosaraṇu  $  kulabhūsaṇa-desavihūsaṇahũ


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 13:

risi-āgamaṇu suṇĕvi paramantiĕ  $  gaü rahu-ṇandaṇu vandaṇahattiĕ
gaẏa sattuhaṇa-bharaha sa-jaṇaddaṇa  $  sa-turaṅgama sa-gaïnda sa-sandaṇa
bhāmaṇḍala-suggīva-virāhiẏa  $  gavaẏa-gavakkha-saṅkha rahasāhiẏa
sa-vihīsaṇa ṇala-ṇīlaṅgaṅgaẏa  $  tāra-taraṅga-rambha-pavaṇañjaẏa
kosala-kaïkaï-kekkaẏa-suppaha  $  santeura vaïdehi viṇiggaẏa
sāhuhũ vandaṇahatti kareppiṇu  $  dasa-paẏāru jiṇa-dhammu suṇeppiṇu
pucchiu jeṭṭha-mahārisi rāmeṃ  $  "ĕhu kari tijagavihūsaṇu ṇāmeṃ
kavalu ṇa lei ṇa ḍhukkaï salilahŏ  $  jema mahārisindu kali-kalilahŏ"

ghattā:

kuñjara-bharata-bhavantaraĩ  $  akkhiẏaĩ asesaĩ muṇivarĕṇa
   kekkaï-ṇandaṇu pavvaïu  $  sāmanta-sahāseṃ uttarĕṇa


_______________________________________________________________


START
PAUMACARIU, Kaṇḍa V, Saṃdhi 79, Kaḍavaka 14:


vikkama-ṇaẏa-viṇaẏa-pasāhieṇa  $  sāmanta-sahāseṃ sāhieṇa
thiu bharahu mahārisi-rūvu levi  $  maṇi-raẏaṇāharaṇaĩ pariharevi
tahĩ juvaï-saĕhĩ sahũ kekkaẏā vi  $  thiẏa kesuppāḍu karevi sā vi
so tijagavihūsaṇu marĕvi ṇāu  $  vamhuttarĕ saggĕ surindu jāu
bharahāhivo vi uppaṇṇa-ṇāṇu  $  vahu-divasĕhĩ gaü logāvasāṇu
ahisittu rāmu vijjāharehĩ  $  bhāmaṇḍala-kikkindhesarehĩ
ṇala-ṇīla-vihīsaṇa-aṅgaehĩ  $  dahimuha-mahinda-pavaṇaṅgaehĩ
candoẏarasuẏa-jamvuṇṇaehĩ  $  avarehi mi bhaḍĕhĩ saüṇṇaehĩ

ghattā:

vaddhu paṭṭu rahu-ṇandaṇahŏ  $  kañcaṇa-kalasĕhĩ ahiseu kiu
    lakkhaṇu cakka-raẏaṇa-sahiu  $  dhara sa-dhara sa iṃ bhu ñjantu thiu


----------  [80. asīimo saṃdhi]  ----------


rahuvaï rajju karantu thiu  $  gaü bharahu tavovaṇu
diṇṇa vihañjĕvi saẏala mahi  $  sāmantahũ jīvaṇu


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 1:


vasumaï ti-khaṇḍa-maṇḍiẏa harihĕ  $  pāẏālalaṅka candoẏarihĕ
dhaṇa-kaṇaẏa-samiddhu paüra-pavaru  $  suggīvahŏ giri-kikkindha-puru
sasi-phaliha-lihiẏa-jasa-sāsaṇahŏ  $  laṅkāuri acala vihīsaṇahŏ
vaṇa-bhaṅgahŏ bhaḍa-cūḍāmaṇihĕ  $  siripavvaẏa-maṇḍalu pāvaṇihĕ
rahaṇeura-puru bhāmaṇḍalahŏ  $  kaï-dīvu diṇṇu ṇīlahŏ ṇalahŏ
māhindi mahindahŏ dujjaẏahŏ  $  āicca-ṇaẏaru pavaṇañjaẏahŏ
avarāha mi avaraĩ paṭṭaṇaĩ  $  ghara-sihara-ravindu-vihaṭṭaṇaĩ
valu jīvaṇu dei vighosaï vi  $  "jo ṇaravaï hūvaü hosaï vi
so saẏalu vi maĩ abbhatthiẏaü  $  mā hou ko vi jagĕ dutthiẏaü

ghattā:

ṇāeṃ bhāeṃ dasamaĕṇa  $  paẏa paripālejjahŏ
      devahã savaṇahã vambhaṇahã  $  maṃ pīḍa karejjahŏ


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 2:


puṇu puṇu abbhatthaï dāsarahi  $  "so ṇaravaï jo pālei mahi
aṇurattu paẏaĕ ṇaẏa-viṇaẏa-paru  $  so avicalu rajju karei ṇaru
jo ghaĩ puṇu deva-bhoga haraï  $  vara-thāvara-vitti-cheu karaï
so khaẏahŏ jāi tihĩ vāsarĕhĩ  $  tihĩ māsahĩ tihĩ saṃvaccharĕhĩ
jaï kaha vi cukku tahŏ avasarahŏ  $  to akusalu aṇṇa-bhavantarahŏ"
sāmanta ṇijantĕvi rāhavĕṇa  $  sattuhaṇu vuttu jīẏāhavĕṇa
"ṇa pahuccaï kāĩ eha pihimi  $  somittihĕ tujjhu majjhu tihi mi
paẏaḍijjaï to i majjhĕ jaṇahŏ  $  laï maṇḍalu jaṃ bhāvaï maṇahŏ"

ghattā:

vuccaï suppaha-ṇandaṇĕṇa  $  "jaï mahu daẏa kijjaï
    to vari mahurāẏahŏ taṇiẏa  $  mahurāuri dijjaï"


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 3:


to maṇĕ cintāviu dāsarahi  $  "duggejjha mahura kiha païsarahi
dummahu mahu mahu vi asajjhu raṇĕ  $  ajju vi rāvaṇu ṇaü muu jĕ gaṇĕ
bhaẏa-bhāvi-bhāṇu-bhā-bhāsurĕṇa  $  jasu diṇṇu sūlu camarāsurĕṇa
so mahura-ṇarāhiu keṇa jiu  $  phaṇavaïhĕ phaṇāmaṇi keṇa hiu
tuhũ ajju vi vālu kālu kavaṇu  $  tiẏasahu mi bhaẏaṅkaru hoi raṇu
duddama-daṇu-deha-viẏāraṇahũ  $  kiha aṅgu samoḍḍahi paharaṇahũ"
paṇaveppiṇu pabhaṇaï sattuhaṇu  $  "haũ deva ṇiruttaü sattu-haṇu
jaï mahura-ṇarāhiu ṇaü haṇami  $  to rahuvaï paï mi ṇa jaẏa bhaṇami

ghattā:

païsaï jaï vi saraṇu jamahŏ  $  ahavaï jama-vappahŏ
    jīẏa-mahāvisu avaharami  $  mahurāhiva-sappahŏ"

_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 4:


gajjantu ṇivāriu suppahaĕ  $  "kiṃ putta païjjā sampaẏaĕ
vollijjaï taṃ jaṃ ṇivvahaï  $  bhaḍa-vokkĕhĩ suhaḍu ṇa jaü lahaï
kiṃ sāhasu diṭṭhu ṇa bhāẏarahũ  $  kiu vihĩ jĕ viṇāsu ṇisāẏarahũ
kiṇṇa muṇiu ṇiruvama-guṇa-bhariu  $  aṇaraṇṇāṇantavīra-cariu
taü dasaraha-bharahahĩ ghoru kiu  $  ikkhukka-vaṃsu ĕhu ema thiu
tuhũ ṇavara karesahi jampaṇaü  $  to vari jasu rakkhiu appaṇaü
jaï mahu uppaṇṇu maṇorahĕṇa  $  jaï jaṇiu jaṇereṃ dasarahĕṇa
to paü vi ma dehi parammuhaü  $  paḍivakkhu jiṇesahi sammuhaü

ghattā:

keu-sumālālaṅkariẏa  $  mahu-rāẏa-ṇivāsiṇi
    putta paẏatteṃ bhuñjĕ tuhũ  $  taṃ mahura-vilāsiṇi"


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 5:


āsīsa diṇṇa jaṃ suppahāĕ  $  vaddhāriẏa-ṇiẏa-guṇa-sampaẏāĕ
to sa-saru sarāsaṇu rāhavĕṇa  $  dijjaï ṇivvūḍha-mahāhavĕṇa
lakkhaṇĕṇa vi dhaṇuharu appaṇaü  $  dasasira-sira-kamalukkappaṇaü
ṇāmeṇa kiẏantavattu pavalu  $  seṇāvaï diṇṇu samanta-valu
sāmantahã lakkheṃ pariẏariu  $  sattuhaṇu aüjjhahĕ ṇīsariu
su-ṇimittaĩ hūaĩ jantāhũ  $  savvaĩ milanti siẏavantāhũ
ukkhandheṃ dūrujjhiẏa-sivahŏ  $  gaü upparĕ mahura-ṇarāhivahŏ
to mantihĩ pabhaṇiu sattuhaṇu  $  "jaẏa ṇanda vaddha vahu-sattu-haṇu

ghattā:

mahu-mattahŏ mahurāhivahŏ  $  cara-purisa-gaviṭṭhahŏ
    ajju bhaḍārā cha-ddivasa  $  ujjāṇu païṭṭhahŏ


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 6:


karĕ laggaï jāva ṇa sūlu tahŏ  $  laï tāva mahura mahurāhivahŏ
vaẏaṇeṇa teṇa rahasucchaliu  $  paḍivaṇṇaĕ addha-rattĕ caliu
purĕ veḍhiĕ vāraĩ ruddhāĩ   $  bhaẏa-vihalaĩ saṃsaĕ chuddhāĩ
kiu kalaẏalu tūraĩ āhaẏaĩ  $  virasiẏaĩ asaṅkha-saṅkha-saẏaĩ
dhaẏaraṭṭha-mahāgaï-gāmiṇihĩ  $  parigaliẏa-gabbha-riu-kāmiṇihĩ
diḍha-loha-kavāḍaĩ phoḍiẏaĩ  $  ghara-sihara-sahāsaĩ moḍiẏaĩ
ṇara-ṇāẏāmara-dappa-haraṇaĩ  $  laïẏaĩ sāvaraṇaĩ paharaṇaĩ
sihi-jālā-mālā-līviẏaĩ  $  gharĕ gharĕ joĕvi maṇi-dīviẏaĩ

ghattā:

sattuhaṇahŏ paṇamiẏa-sirĕhĩ  $  sāmantĕhĩ sīsaï
    "paṭṭaṇĕ jiṇavara-dhammĕ jiha  $  mahu kahi mi ṇa dīsaï"


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 7:


sattuhaṇāgamĕ pavaṇañjaẏahŏ  $  mahu-puttahŏ lavaṇamahaṇṇavahŏ
uppaṇṇu rosu rahavarĕ caḍiu  $  saṇṇāhu laïu para-valĕ bhiḍiu
kiu kalaẏalu tūra-ravabbhaïu  $  saravarĕhĩ kiẏantavattu chaïu
teṇa vi ohāmiẏa-sandaṇahŏ  $  dhaẏa-daṇḍu chiṇṇu mahu-ṇandaṇahŏ
dhaṇu tāḍiu pāḍiu āhaẏaṇĕ  $  duvvāeṃ ṇaṃ mehāgamaṇĕ
teṇa vi kiẏantavattahŏ taṇaü  $  sahũ cindheṃ chiṇṇu sarāsaṇaü
teṃ dūru varujjhiẏa-pāṇa-bhaẏa  $  dhaṇuveẏa-bheẏa-para-pāru gaẏa
kaṇṇiẏa-khuruppa-kappariẏa-kavaẏa(?)  $  loṭṭāviẏa-sārahi pahaẏa-haẏa

ghattā:

vihi mi paropparu vi-rahu kiu  $  thiẏa ve vi gaïndĕhĩ
    sāhukkāriẏa gaẏaṇa-ẏalĕ  $  jama-dhaṇaẏa-surindĕhĩ


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 8:


pacoiẏā gaïndaẏā  $  milāviẏāli-vindaẏā
khaẏaggi-puñja-dussahā  $  giri vva tuṅga-viggahā
valāhaẏa vva gajjiẏā  $  jiẏāri sāri-sajjaẏā
maïlla-gilla-gaṇḍaẏā  $  dhuṇanta-puccha-daṇḍaẏā
karaggi-chitta-amvarā  $  kaẏamvuvāha-ḍamvarā
sa-ḍhakka ḍhukka dujjaẏā  $  jhaṇajjhaṇanta-gejjaẏā
vivakkha-tikkha-kaṇṭaẏā  $  ṭaṇaṭṭaṇanta-ghaṇṭaẏā
visāṇa-bhiṇṇa-dimmuhā  $  raẏaṅghi-pukkharāuhā

ghattā:

tāva kiẏantavatta-bhaḍĕṇa  $  riu āhaü sattiĕ
    paḍaṇatthavaṇaĩ dāviẏaĩ   $  ṇaṃ sūrahŏ rattiĕ

_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 9:


jaṃ lavaṇamahaṇṇaü ṇihaü raṇĕ  $  taṃ mahura-ṇarāhiu kuiu maṇĕ
āruhiu mahā-rahĕ juppi haẏa  $  ubbhaviẏa-dhavala-dhūvanta-dhaẏa
duddama-ṇarinda-ṇiddāraṇahũ  $  rahu bhariu aṇantahũ paharaṇahũ
haẏa samara-bheri amarisa-caḍiu  $  sa-rahasu kiẏantavattahŏ bhiḍiu
"mahu taṇaü taṇaü jiha ṇihaü raṇĕ  $  tiha paharu paharu diḍhu hohi maṇĕ"
tahĩ avasarĕ antarĕ thiu sa-dhaṇu  $  saĩ dasaraha-ṇandaṇu sattuhaṇu
te bhiḍiẏa paropparu kuiẏa-maṇa  $  ṇaṃ ve vi purandara-dahavaẏaṇa
mahi-kāraṇĕ parivaḍḍhanta-kali  $  ṇaṃ bharaha-ṇarāhiva-vāhuvali

ghattā:

vihi mi ṇirantara-vāvaraṇĕ  $  sara-jālu pahāvaï
   viñjhahŏ sañjhahŏ majjhĕ thiu  $  ghaṇa-ḍamvaru ṇāvaï


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 10:


avaropparu vāṇĕhĩ chāiẏaü  $  avaropparu kaha vi ṇa ghāiẏaü
avaropparu kavaẏaĩ tāḍiẏaĩ  $  avaropparu cindhaĩ phāḍiẏaĩ
avaropparu chattaĩ chiṇṇāĩ  $  avaropparu aṅgaĩ bhiṇṇāĩ
avaropparu haẏaĩ sarāsaṇaĩ  $  jala-thalaĩ vi jāẏaĩ sa-vvaṇaĩ
avaropparu sārahi ṇiṭṭhaviẏa  $  sa-turaṅgama jamaüri paṭṭhaviẏa
avaropparu khaṇḍiẏa pavara raha  $  thiẏa matta-gaïndĕhĩ duvvisaha
te mahura-ṇarāhiva-sattuhaṇa  $  ṇaṃ ṇahaẏala-laṅghaṇa sa-ghaṇa ghaṇa
ṇaṃ kesari giri-siharĕhĩ caḍiẏa  $  ṇaṃ rāvaṇa-rāma samāvaḍiẏa

ghattā:

ve vi sa-paharaṇa sāmarisa  $  karivarĕhĩ valaggā
    malaẏa-mahinda-mahīharĕhĩ  $  ṇaṃ vaṇa-ẏava laggā


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 11:


samuddhāiẏā sindhurā juddha-luddhā  $  valuttāla-dukkāla-kāla vva kuddhā
vimukkaṅkusā ummuhā uddha-soṇḍā  $  sa-sindūra-kumbhatthalā gilla-gaṇḍā
maẏambhehĩ sippanta-pāẏa-ppaesā  $  milantāli-mālā-ṇirandhī-kaẏāsā
visāṇappahā-paṇḍurijjanta-dehā  $  valāẏāvalī-diṇṇa-soha vva mehā
calantehĩ sañcālio sesa-ṇāo  $  bhamantehĩ pabbhāmio bhūmi-bhāo
girindā samuddāvalībhāva jāẏā  $  gaïndesu tesuṭṭhiẏā ve vi rāẏā
mahā-bhīsaṇā bhū-laẏā-bhaṅguracchā  $  pamukkekkamekkāuhā vijju-dacchā
karindeṇa ohāmio vāraṇindo  $  kumāreṇa ohāmio māhurindo

ghattā:

mahu ṇārāẏa-kaḍantariu  $  ruhirāruṇu gaẏavarĕ
    phagguṇĕ phulla-palāsu jiha  $  lakkhijjaï girivarĕ


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 12:


avasāṇĕ kālu jaṃ ḍhukkiẏaü  $  jaṃ rahu-suu jiṇĕvi ṇa sakkiẏaü
jaṃ sūlu ṇa dāhiṇa-karĕ caḍiu  $  jaṃ puttahŏ maraṇu samāvaḍiu
taṃ parama-visāu jāu mahuhĕ  $  "maĩ ṇa kiẏa pujja tihuaṇa-pahuhĕ
pañcendiẏa duddama damiẏa ṇa vi  $  dhamma-kkiẏa ekka vi ṇa kiẏa ka vi
maĩ pāveṃ pāvāsattaĕṇa   $  ṇaü vandiẏa deva jiẏantaĕṇa
saṃjou savvu ko kahŏ taṇaü  $  ṇipphalu jammu gaü mahu ttaṇaü
vari evahĩ sallehaṇu karami  $  vaẏa pañca mahā-duddhara dharami"
to ema bhaṇĕvi ṇigganthu thiu  $  saĩ hattheṃ kesuppāḍu kiu

ghattā:

"ekku ji jīu mahu ttaṇaü  $  savvahŏ parihāraü
    raṇu jĕ tavovaṇu jiṇu saraṇu  $  gaẏavaru santhāraü"


_______________________________________________________________


START
PAUMACARIU, Kaṇḍa V, Saṃdhi 80, Kaḍavaka 13:


je bhavva-jaṇahŏ suha-vasuhārā  $  puṇu ghosiẏa pañca ṇamokkārā
arahantahũ kerā satta sarā  $  je savvahã sokkhahã paḍhamaẏarā
puṇu siddhahũ kerā pañca sarā  $  je sāsaẏa-puravara-siddhiẏarā
āẏariẏahũ kerā satta sarā  $  je paramācāra-vicāra-parā
sattovajjhāẏa-ṇamokkaraṇā  $  ṇava sāhuhũ bhava-bhaẏa-pariharaṇā
iẏa pañcatīsa paramakkharaĩ  $  suẏa-pārāvāra-paramparaĩ
visa-visama-visaẏa-ṇiddhāḍaṇaĩ  $  sivaüri-kavāḍa-ugghāḍaṇaĩ
"mahu suha-gaï dentu" bhaṇantu thiu  $  kuñjarahŏ jĕ upparĕ kālu kiu

ghattā:

kusumaĩ surĕhĩ visajjiẏaĩ  $  kiu sāhukkāru
    mahura sa iṃ bhu ñjantu thiu  $  sattuhaṇu kumāru


----------  [81. ekkāsīilo saṃdhi]  ----------


vaṇu seviu sāẏaru laṅghiẏaü  $  ṇihaü dasāṇaṇu rattaĕṇa
avasāṇa-kālĕ puṇu rāhavĕṇa  $  ghalliẏa sīẏa virattaĕṇa


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 1:


loẏahũ chandĕṇa  $  tĕṇa tĕṇa tĕṇa citteṃ
rāhava-candĕṇa  $  tĕṇa tĕṇa tĕṇa citteṃ
pāṇa-piẏalliẏā  $  tĕṇa tĕṇa tĕṇa citteṃ
jiha vaṇĕ ghalliẏā  $  tĕṇa tĕṇa tĕṇa citteṃ. jaṃbheṭṭiẏā
rāmahŏ rāmāliṅgiẏa-gattahŏ  $  amiẏa-rasovama-bhogāsattahŏ
ekkahĩ divasĕ maṇohara-gārī  $  pāsĕ pariṭṭhiẏa sīẏa bhaḍārī
jāṇiẏa-ṇiravasesa-paramatthī  $  pabhaṇaï paṇaẏa-kiẏañjali-hatthī
"ṇāha ṇāha jaga-mohaṇa-sattihĩ  $  suiṇaü ajju diṭṭhu maĩ rattihĩ
puppha-vimāṇahŏ paḍĕvi pahiṭṭhaü  $  saraha-jualu mahu vaẏaṇĕ païṭṭhaü"
to sajjaṇa-maṇa-ṇaẏaṇāṇandeṃ  $  hasiu sa-vibbhamu rāhavacandeṃ
"dui hosanti putta paramesari  $  paraṇara-varaṇara-vāraṇa-kesari
ṇavara ekku mahu hiẏaeṃ caḍiẏaü  $  sundari saraha-jualu jaṃ paḍiẏaü"

ghattā:

to aṇṇĕhĩ divasĕhĩ thovaĕhĩ  $  sīẏaṅgaĩ guruhārāĩ
      "sahi ṇīsaru" ṇaṃ vaṇa-devaẏaĕ  $  paṭṭhaviẏaĩ hakkārāĩ


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 2:

jambheṭṭiẏā

rahuvaï-ghariṇiẏā  $  jiha vaṇĕ kariṇiẏā
malhaṇa-līliẏā  $  kīlaṇa-sīliẏā
valu vollāvaï ṇaravara-kesari  $  "ko dohalaü akkhu paramesari"
vihasiẏa viẏasiẏa-paṅkaẏa-vaẏaṇī  $  danta-ditti-ujjoiẏa-gaẏaṇī
"vala dhavalāmala-kevala-vāhahŏ  $  jāṇami pujja raẏami jiṇaṇāhahŏ
piẏa-vaẏaṇeṇa teṇa sāṇandeṃ  $  parama pujja kiẏa rāhava-candeṃ
divva-mahinda-dumaẏa-ṇandaṇa-vaṇĕ  $  tarala-tamāla-tāla-tālī-ghaṇĕ
candaṇa-vaüla-tilaẏa-kusumāulĕ  $  kala-koila-kula-kalaẏala-saṅkulĕ
dāhiṇa-pavaṇandoliẏa-taruvarĕ  $  bhamira-bhamara-jhaṅkāra-maṇoharĕ
dhaẏa-toraṇa-vimāṇa-kiẏa-maṇḍavĕ  $  phenda-vanda-saṅkandiẏa-taṇḍavĕ

ghattā:

tahĩ tehaĕ uvavaṇĕ païsarĕvi  $  jaẏa-jaẏa-saddeṃ pujja kiẏa
      jiha jiṇavara-dhammahŏ jīva-daẏa  $  jāṇaï rāmahŏ pāsĕ thiẏa


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 3:

jambheṭṭiẏā

tāva viṇīẏahe  $  phandaï sīẏahe
dukkhukkoẏaṇu  $  dāhiṇu loẏaṇu
"phurĕvi āsi paĩ para-duggejjhahĕ  $  tiṇṇi mi ṇīsāriẏaĩ aüjjhahĕ
thiẏaĩ videseṃ desu bhamantaĩ  $  dussaha-dukkha-parampara-pattaĩ
raṇa-rakkhasĕṇa gilĕvi uggiliẏaĩ  $  kaha vi kaha vi ṇiẏa-gottahŏ miliẏaĩ
evahĩ eu ṇa jāṇahũ ikkhaṇu  $  kāĩ karesaï phurĕvi a-lakkhaṇu"
to etthantarĕ sāhuddhāreṃ  $  āiẏa paẏa asesa kūvāreṃ
"ahŏ rāẏāhirāẏa paramesara  $  ṇimmala-rahukula-ṇahaẏala-sasahara
duddama-daṇua-deha-maẏa-maddaṇa  $  tihuaṇa-jaṇa-maṇa-ṇaẏaṇāṇandaṇa
jaï avarāhu ṇāhĩ dhara-dhārā  $  to paṭṭaṇu viṇṇavaï bhaḍārā

ghattā:

para-purisu ramevi dummahilaü  $  denti paḍuttara paï-ẏaṇahŏ
     "kiṃ rāmu ṇa bhuñjaï jaṇaẏa-sua  $  varisu vasĕvi gharĕ rāmaṇahŏ""


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 4:

jambheṭṭiẏā

paẏa-parivāeṇaṃ  $  moggara-ghāeṇaṃ
ṇaṃ sirĕ āhaü  $  rahuvaï-ṇāhaü
cintaï maüliẏa-vaẏaṇa-saroruhu  $  vasuha lihantu ṭhantu heṭṭhā-muhu
"viṇu para-tattiĕ ko vi ṇa jīvaï  $  saĩ viṇaṭṭhu aṇṇaĩ uddīvaï
lou sahāveṃ dupparipālaü  $  visama-cittu para-chidda-ṇihālaü
bhīma-bhuaṅgu bhuaṅgāgāraü  $  paguṇa-guṇujjhiu avaguṇa-gāraü
kaï saï jaï ṇaravaï ṇaü bhāvaï  $  avaseṃ kiṃ pi kalaṅkaü lāvaï
hoi huāsaṇo vva aviṇīẏaü  $  gimbhu va suṭṭhu aṇicchiẏa-sīẏaü
candu va dosa-gāhi khaï kha-tthaü  $  sūru va kara-caṇḍaü dūra-tthaü
vāṇu va loha-phalu gguṇa-mukkaü  $  vindhaṇasīlaü dhammahŏ cukkaü

ghattā:

jaï kaha vi ṇiraṅkusa hoi paẏa  $  to hatthi-haḍahĕ aṇuharaï
      jo kavalu dei jalu dakkhavaï  $  tāsu jĕ jīviu avaharaï


_______________________________________________________________

START
PAUMACARIU, Kaṇḍa V, Saṃdhi 81, Kaḍavaka 5:

jambheṭṭiẏā

aha khala-mahilahe  $  ṇaï jiha kuḍilahe
ko pattijjaï  $  jaï vi marijjaï
aṇṇu ṇiei aṇṇu vollāvaï  $  cintaï aṇṇu aṇṇu maṇĕ bhāvaï
hiẏavaĕ ṇivasaï visu hālāhalu  $  amiu vaẏaṇĕ diṭṭhihĕ jamu kevalu
mahilahĕ taṇaü cariu ko jāṇaï  $  ubhaẏa-taḍaĩ jiha khaṇaï mahā-ṇaï
canda-kala va savvovari vaṅkī  $  dosa-ggāhiṇi saĩ sa-kalaṅkī
ṇava-vijjuliẏa va cañcala-dehī  $  gorasa-mantha va kārima-ṇehī
vāṇiẏa-kala kavaḍaṅkiẏa-māṇī  $  aḍaï va garuāsaṅkā-thāṇī
ṇihi va paẏatteṃ parirakkhevī  $  gulahiẏa-khīri va kahŏ vi ṇa devī"
appāṇeṇa jĕ appaü vohiu  $  "vari gaẏa sīẏa ma lou virohiu

ghattā:

ṇiẏa-ṇeha-ṇivaddhaü āvaḍaï  $  jaï vi mahā-saï mahu maṇahŏ
      ko pheḍĕvi sakkaï lañchaṇaü   $  jaṃ gharĕ ṇivasiẏa rāvaṇahŏ"


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 6:

jambheṭṭiẏā

tāva jaṇaddaṇu  $  ṇāĩ huāsaṇu
ghiĕṇa va sittaü  $  jhatti palittaü
kaḍḍhiu sūrahāsu karĕ ṇimmalu  $  vijju-vilāsu jalaṇu jālujjalu
"dujjaṇa-maïẏavaṭṭu haũ acchami  $  jo jampaï tahŏ palaü samicchami
jaṃ kiu kharahŏ mahā-khala-khuddahŏ  $  jaṃ kiu raṇĕ rāvaṇahŏ raüddahŏ
taṃ karemi dujjaṇahã haẏāsahã  $  kuḍila-bhuaṅga-aṅga-saṅkāsahã
ko ghallāvaï sīẏa mahā-saï  $  ṇāma-ggahaṇĕ jāhĕ duhu ṇāsaï
jā suravarĕhĩ païvvaẏa vuccaï  $  jāhĕ pasāeṃ vasumaï paccaï
jāhĕ pahāveṃ rahu-kulu ṇandaï  $  palaẏahŏ pisuṇu jā ujo ṇindaï
jāhĕ pāẏa-paṃsu vi vandijjaï  $  tāhĕ kalaṅku kema lāijjaï

ghattā:

jo rūsaï sīẏa-mahāsaïhĕ  $  so muhu aggaĕ thāu khalu
      tahŏ pāvahŏ virasu rasantāhŏ  $  khuḍami sa-hattheṃ sira-kamalu


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 7:

jambheṭṭiẏā

dhariu jaṇaddaṇu  $  rahuvaï-ṇāhĕṇaṃ
jaüṇā-vāhu va  $  gaṅgā-vāhĕṇaṃ
"jaï samuddu ṇiẏa-samaẏahŏ cukkaï  $  to tahŏ ko savaḍammuhu ḍhukkaï
jaï vi ḍahanti ṇimitteṃ kandahã  $  to vi ṇa rūsaï viñjhu pulindahã
candaṇu chijjaï bhijjaï ghāsaï  $  to i ṇa ṇiẏaẏa-gandhu tahŏ ṇāsaï
dantu dalijjaï pāvaï kappaṇu  $  to vi ṇa muaï ṇiẏaẏa-dhavalattaṇu
paẏa ṇaravaïhĩ ṇaeṇa laevī  $  dummuha jaï vi to vi pālevī"
to viṇṇaviu kumāreṃ rāhavu  $  "ahŏ paramesara parama-parāhavu
jaṃ jaṇavaü ṇiẏa-ṇāhu ṇa pucchaï  $  laddha-pasaru rāẏa-ulu duguñchaï
rahu-kaüttha-aṇaraṇṇa-virāmĕhĩ  $  dasaraha-bharaha-ṇarāhiva-rāmĕhĩ

ghattā:

ikkhukka-vaṃsĕ uppaṇṇaĕhĩ  $  savvĕhĩ pāliu puru acalu
      tahŏ paẏa-uvaẏāra-mahaddumahŏ  $  laddhu bhaḍārā parama-phalu"


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 8:

jambheṭṭiẏā

hari vujjhāviu  $  kema vi rāmeṇaṃ
halu vi ṇa bhāvaï  $  sīẏahĕ ṇāmeṇaṃ
"etthu vaccha avaheri karevī  $  jaṇaẏa-taṇaẏa vaṇĕ kahi mi thavevī
jīvaü maraü kāĩ kira tattiĕ  $  kiṃ diṇamaṇi sahũ ṇivasaï rattiĕ
maṃ rahu-kulĕ kalaṅku uppajjaü  $  tihuaṇĕ aẏasa-paḍahu maṃ vajjaü"
jāu ṇiruttaru kaïkaï-ṇandaṇu  $  lahu seṇāṇī ḍhoiu sandaṇu
devi caḍāviẏa ṇiẏa-pariesahŏ  $  pekkhantahŏ puravarahŏ asesahŏ
dhāhāviu kosalaĕ sumittaĕ  $  suppahāĕ soāura-cittaĕ
ṇāẏariẏā-ẏaṇeṇa ukkaṇṭheṃ  $  "keva vioiẏa daïveṃ duṭṭheṃ
gharu viṇaṭṭhu khala-pisuṇahũ chandeṃ  $  dhi-dhi ajuttu kiu rāhavacandeṃ
attā


kiṃ māṇusa-jammeṃ laddhaĕṇa  $  iṭṭha-vioẏa-paramparĕṇa
      vari jāẏa ṇāri vaṇĕ vellaḍiẏa  $  jā ṇavi muccaï taruvarĕṇa"


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 9:

jambheṭṭiẏā

tāva turaṅgĕhiṃ  $  ṇiu rahu tettahe
viẏaṇa mahāḍaï  $  dāruṇa jettahe
jetthu sajjajjuṇā dhāi-dhava-dhammaṇā  $  tāla-hintāla-tālī-tamālañjaṇā
ciñciṇī campaẏaṃ cūa-cavi-candaṇā  $  vaṃsu visu vañjulaṃ vaüla-vaḍa-vandaṇā
timira-taru tarala-tālūra-tāmicchiẏaṃ  $  simvalī sallaī sellu sattacchaẏaṃ
ṇāga-puṇṇāga-ṇāraṅga-ṇomāliẏaṃ  $  kunda-koraṇṭa-kappūra-kakkolaẏaṃ
sarala-sami-sāmarī-sāla-siṇi-sīsavaṃ  $  pāḍalī phophalī keaī vāhavaṃ
māhavī-maḍḍa-mālūra-vahumokkhaẏaṃ  $  sindi-sindūra-mandāra-mahurukkhaẏaṃ
ṇimva-kosamva-jamvīra-jamvū varaṃ  $  khiṅkhiṇī rāiṇī toraṇī tumvaraṃ
ṇālikerī karīrī karañjālaṇaṃ  $  dāḍimī devadāru-kkaẏaṃvāsaṇaṃ

ghattā:

jaṃ jeṇa jemva kammaü kiẏaü  $  taṃ tahŏ teva samāvaḍaï
      kiṃ rajjahŏ ṭālĕvi jaṇaẏa-sua  $  daïveṃ ṇijjaï taṃ aḍaï


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 10:

jambheṭṭiẏā

saïhĕ vi hontihe  $  lañchaṇu lāiu
savvahŏ vilasaï  $  kammu purāiu
jattha daṃsa-masaẏaṃ bhaẏaṅkaraṃ  $  sīha-sarahaẏaṃ ṇaṅku-sūẏaraṃ
ṇāẏa-ṇaülaẏaṃ kāẏaloluhaṃ  $  hatthi-ajaẏaraṃ dava-mahīruhaṃ
dabbha-sīra-kusa-kāsa-muñjaẏaṃ  $  pavaṇa-paḍiẏa-taru-paṇṇa-puñjaẏaṃ
viḍava-ṇihasa-cuṇṇuggha-macchiẏaṃ  $  kimi-pipīli-uddehi-vicchiẏaṃ
hīra-khuṇṭa-kaṇṭaẏa-ṇirantaraṃ  $  sila-khaḍakka-patthara-ṇisattharaṃ
tahĩ mahā-vaṇe parama-dāruṇe  $  sīha-pahaẏa-gaẏa-soṇiẏāruṇe
acchahalla-païulla-bhīsaṇe  $  siva-siẏāla-aliẏalli-bhī(?ṇī)saṇe
mukka tetthu sūeṇa jāṇaī  $  "mahu ṇa dosu rahuvaï jĕ jāṇaī

ghattā:

vari visu hālāhaü bhakkhiẏaü  $  vari jama-lou ṇihāliẏaü
      para-pesaṇa-bhāẏaṇu duha-ṇilaü  $  sevā-dhammu ṇa pāliẏaü


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 11:

jambheṭṭiẏā

dupparipālaü  $  jīviẏa-saṃsaü
āṇa-vaḍicchaü  $  vikkiẏa-maṃsaü
sevā-dhammu hoi dujjāṇaü  $  pahu pekkhevaü vaggha-samāṇaü
bhoẏaṇĕ saẏaṇĕ mantĕ ekkantaĕ  $  maṇḍala-joṇi-mahaṇṇava-cintaĕ
jahĩ atthāṇu ṇivandhaï rāṇaü  $  tahĩ pāikku jaï vi porāṇaü
ṇaü vaïsaṇaü ṇa vaḍḍaü jīvaṇu  $  ṇa karevaü kaẏāvi ṇiṭṭhīvaṇu
pāẏa-pasāraṇu hatthapphālaṇu  $  uccālavaṇu samucca-ṇihālaṇu
hasaṇu bhasaṇu para-āsaṇa-pellaṇu  $  gatta-bhaṅgu muha-jambhā-mellaṇu
ṇaü ṇiẏaḍaĕ ṇa dūrĕ vaïsevaü  $  ratta-viratta-cittu jāṇevaü
aggala pacchala pariharievī  $  jiha tūsaï tiha seva karevī
ghattā:

paṇaveppiṇu vamphaï vaḍḍamihĕ   $  siru vikkiṇaï jievāhŏ
      sokkhahŏ aṇudiṇu pesaṇu karĕvi  $  ṇavari ṇa ekku vi sevāhŏ"


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 12:

jambheṭṭiẏā

ema bhaṇeppiṇu  $  rahu pallaṭṭiu
samuhu aüjjhahĕ  $  sūu paẏaṭṭiu
vāra-vāra tahĕ diṇṇu visesaṇu  $  "jāmi māĕ mahu ettiu pesaṇu"
jaṃ asahejjī mukka vaṇantarĕ  $  mucchaü enti janti tahĩ avasarĕ
dhāhāviu ukkaṇṭhula-bhāvaĕ  $  "kammu raüddu kiẏaü maĩ pāvaĕ
mañchuḍu sārasa-jualu vioiu  $  cakkavāẏa-mihuṇu va vicchoiu
jammahã laggĕvi dukkhahã bhāẏaṇa  $  hā bhāmaṇḍala hā ṇārāẏaṇa
hā sattuhaṇa ṇāhĩ mambhīsahi  $  hā jaṇeri hā jaṇaṇa ṇa dīsahi
hā haẏa-vihi haũ kāĩ vioiẏa  $  siva-siẏāla-saddūlahã ḍhoiẏa
hā haẏa-vihi tuhũ kāĩ viruddhaü  $  jeṇa rāmu mahu upparĕ kuddhaü

ghattā:

vari tiṇa-siha vari vaṇĕ vellaḍiẏa  $  vari sila loẏahũ pāṇa-piẏa
      dūhava-durāsa-duha-bhāẏaṇiẏa  $  ṇaü maĩ jehī kā vi tiẏa


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 13:

jambheṭṭiẏā

jalu thalu vaṇu tiṇu  $  bhuvaṇu vicittaü
jaṃ ji ṇihālami  $  taṃ ji palittaü
bhaṇu bhaṇu bhāṇu bhāṇu bhū-bhāvaṇu  $  jaï maĩ maṇĕṇa samicchiu rāvaṇu
vaṇasaï tuhu mi tāva tahĩ hontī  $  jaïẏahũ ṇiẏa ṇisiẏarĕṇa ruvantī
ṇahaẏala tuhu mi hontu tahĩ avasarĕ  $  jaïẏahũ jiu jaḍāu saṅgara-varĕ
jaïẏahũ raẏaṇakesi dalavaṭṭiu  $  vijjā-cheu karĕvi āvaṭṭiu
vasumaï paï mi diṭṭha taruvara-ghaṇĕ  $  jaïẏahũ ṇivasiẏāsi ṇandaṇavaṇĕ
acchiu varuṇu pavaṇu sihi bhakkharu  $  keṇa vi volliu ṇa vi dhammakkharu
loẏahũ kāraṇĕ duppariṇāmeṃ  $  haũ ṇikkāraṇĕ ghalliẏa rāmeṃ
jaï muẏa kaha vi saïttaṇa-dhārī  $  to tumhahã tiẏa-hacca mahārī"

ghattā:

taṃ vaẏaṇu suṇĕvi sīẏahĕ taṇaü  $  deva-lou cintāviẏaü
      ṇaṃ saï-sāvantara-bhīẏaĕṇa  $  vajjajaṅghu melāviẏaü

_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 14:

jambheṭṭiẏā

tāva ṇarindĕṇa  $  sa-suhaḍa-vindĕṇa
gaẏam ārūḍhĕṇa  $  raṇĕ ṇivvūḍhĕṇa
diṭṭha devi rattuppala-calaṇī  $  ṇaha-kiraṇujjoiẏa-saï-bhuvaṇī
kāẏa-kanti-uṇhaviẏa-surindī  $  loẏāṇanda-runda-muha-ẏandī
ṇaẏaṇohāmiẏa-vammaha-vāṇī  $  pucchiẏa "kāsu dhīẏa kahŏ rāṇī"
"haũ ṇillakkhaṇa ṇijjaṇa-thāmeṃ  $  loẏahŏ chandeṃ ghalliẏa rāmeṃ
rāma-ṇāri lakkhaṇu mahu devaru  $  bhāmaṇḍalu ekkoẏaru bhāẏaru
jaṇaü jaṇeru videha jaṇerī  $  suṇha ṇarindahŏ dasaraha-kerī"
pabhaṇaï vajjajaṅghu "mahi-pālā  $  lakkhaṇa-rāma māĕ mahu sālā
tuhũ puṇu dhamma-vahiṇi haũ bhāẏaru"  $  sāhukkāriu surĕhĩ ṇaresaru

ghattā:

lāẏaṇṇu ṇiĕvi sīẏahĕ taṇaü  $  tihuaṇĕ kāsu ṇa khuhiu maṇu
      giri dhīreṃ sāẏaru gahirimaĕ  $  vajjajaṅghu para ekku jaṇu


_______________________________________________________________


START
PAUMACARIU, Kaṇḍa V, Saṃdhi 81, Kaḍavaka 15:

jambheṭṭiẏā

mambhīseppiṇu  $  vaẏa-guṇa-thāṇĕṇaṃ
ṇiẏa paramesari  $  siviẏā-jāṇĕṇaṃ
puṇḍarīẏa-puravaru païsanteṃ  $  haṭṭa-soha ṇimmaviẏa turanteṃ
sasa bhaṇevi paḍahaü devāviu  $  jaṇu āsaṅkā-thāṇu muāviu
tahĩ uppaṇṇa putta lavaṇaṅkusa  $  lakkhaṇa-lakkhaṅkiẏa dīhāusa
sīẏāevihĕ ṇaẏaṇa-suhaṅkara  $  puvva-disihĕ ṇaṃ canda-divāẏara
viddhiṃ-gaẏa sikkhaviẏa mahatthaĩ  $  vāẏaraṇāi-aṇeẏaĩ satthaĩ
saẏala-kalā-kalāva-kavaṇīẏā  $  mandara-meru ṇāĩ thiẏa vīẏā
tehĩ pahāveṃ tahĩ riu thambhiẏa  $  rahukula-bhavaṇa-khambha ṇaṃ ubbhiẏa
sa-rahasa sāvaleva sa-kiẏatthā  $  lakkhaṇa-rāmahũ samara-samatthā

ghattā:

riu lavaṇaṅgusĕhĩ ṇiraṅkusĕhĩ  $  daṇḍa-sajjhu kiu ṇāĩ ahi
      cappĕvi vappikkī dāsi jiha  $  laïẏa sa ẏam bhu va leṇa mahi


----------  [82. bāsīmo saṃdhi]  ----------


suravara-ḍāmara-ḍāmarĕhĩ  $  sasahara-cakkaṅkiẏa-ṇāmahũ
bhiḍiẏā āhavĕ ve vi jaṇa  $  lavaṇaṅkusa lakkhaṇa-rāmahũ

_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 1:


lavaṇaṅkusa ṇiĕvi juvāṇa-bhāva  $  kali-kavalaṇa kaliẏa-kalā-kalāva
saẏalāmala-kula-ṇahaẏala-miẏaṅka  $  ṇaṃ ari-kari-kesari mukka-saṅka
raṇa-bhara-dhura-dhoriẏa dhīra-khandha  $  guṇa-gaṇa-gaṇāli ṇaṃ seu-vandha
dhara-dhāraṇa duddhara-dhara-dharinda  $  vandiẏa-jiṇinda-caraṇāravinda
parirakkhiẏa-sāmiẏa saraṇa-mitta  $  vandiggahĕ goggahĕ kiẏa-paritta
bhū-bhūsaṇa bhuvaṇābharaṇa-bhāva  $  dasa-disa-pasatta-ṇiggaẏa-paẏāva
rāmāhirāma rāmāṇusarisa  $  jaṇa-jāṇaï-jaṇaṇahã jaṇiẏa-harisa
para-pavara-purañjaẏa jaṇiẏa-tāsa  $  muha-canda-candimā-dhavaliẏāsa

ghattā:

māṇusa-veseṃ avaẏarĕvi  $  ve bhāẏa ṇāĩ thiẏa kāmahŏ
    "kiha pariṇāvami jamala-maï"   $  uppaṇṇa cinta maṇĕ māmahŏ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 2:


paṭṭhaviẏa mahantā teṇa tāsu  $  pihimī-puravarĕ pihu-pahuhĕ pāsu
"de dehi amaẏamaï-taṇiẏa vāla  $  kamaṇīẏa-kisoẏari kaṇaẏamāla"
dūẏahŏ vaẏaṇeṃ dūmiu ṇarindu  $  ṇaṃ phuriẏa-phaṇā-maṇi thiu phaṇindu
"kula-sīla-kitti-parivajjiẏāhã  $  ko kaṇṇaü dei alajjiẏāhã
gaü dūu durakkhara-dūmiẏaṅgu  $  ṇaṃ daṇḍa-ghāẏa-ghāiu bhuaṅgu
lavaṇaṅkusa-māmahŏ kahiu teva  $  "pihu-rāeṃ duhiẏa ṇa diṇṇa" jeva
taṃ vaẏaṇu suṇeppiṇu laïẏa kheri  $  devāviẏa lahu saṇṇāha-bheri
ukkhandheṃ uppari caliu tāsu  $  pihimī-puravara-paramesarāsu

ghattā:

tāva ṇarāhiu vaggharahu  $  pihu-pakkhiu raṇa-mahi maṇḍĕvi
      jalahara khīlĕvi sukku jiha  $  thiu aggaĕ jujjhu samoḍḍĕvi


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 3:


te vagghamahāraha-vajjajaṅgha  $  abbhiṭṭa paropparu raṇĕ alaṅgha
vahu divasa kareppiṇu saṃpahāru  $  pariẏāṇĕvi para-vala-parama-sāru
to puṇḍarīẏa-pura-patthiveṇa  $  saddūla-mahārahu dhariu teṇa
tahĩ kālĕ kuiu pihu pihula-kāu  $  sāmanta-saẏaĩ melavĕvi āu
ettahĕ vi kumārĕhĩ dujjaehĩ  $  jaẏakāriẏa sīẏa raṇujjaehĩ
lavaṇaṅkusa-ṇāma-pagāsaṇehĩ  $  hattha-tthiẏa-sasara-sarāsaṇehĩ
raṇa-rāmāliṅgiẏa-viggahehĩ  $  paharaṇa-paḍahattha-mahārahehĩ
"veḍhijjaï māĕ ṇa māmu jāva  $  jāevaü amhahĩ tetthu tāva"

ghattā:

to volāviẏa ve vi jaṇa  $  jaṇaṇiĕ harisaṃsu-vimīsaĕ
    "sa-giri sa-sāẏara saẏala mahi  $  bhuñjejjahu mahu āsīsaĕ"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 4:


āsīsa laĕvi vinni vi paẏaṭṭa  $  alamala-vala-maẏagala-maïẏavaṭṭa
gaẏa tettahĕ jettahĕ raṇu alaṅghu  $  jaẏakāriu ṇaravaï vajjajaṅghu
"amhĕhĩ jīvantĕhĩ dukkhu kavaṇu  $  jahĩ aṅkusu huavahu lavaṇu pavaṇu
kā gaṇaṇa tetthu vihi-patthiveṇa  $  avareṇa vi pavara-ṇarāhiveṇa"
pahu dhīrĕvi bhaḍa-kaḍamaddaṇehĩ  $  dasasandaṇa-ṇandaṇa-ṇandaṇehĩ
rahu vāhiu tūraĩ vāiẏāĩ  $  kiu kalaẏalu seṇṇaĩ dhāiẏāĩ
abbhiṭṭaĩ valaĩ valuddhurāĩ  $  avaropparu coiẏa-sindhurāĩ
saravara-saṅghāẏa-pavarisirāĩ  $  raẏa-ruhira-mahāṇaï-harisirāĩ

ghattā:

pihu-patthiu lavaṇaṅkusĕhĩ  $  helaĕ jĕ parammuhu laggaü
    ṇāvaï jhatti jhaḍappiẏaü  $  vihĩ sīhahĩ matta-mahāgaü


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 5:


tahĩ avasarĕ samara-ṇiraṅkusehĩ  $  paccāriu pihu lavaṇaṅkusehĩ
"kula-sīla-vihūṇahũ lhasiẏa kema  $  valu valu dūvāgamĕ caviu jema"
pihu-patthiu calaṇĕhĩ paḍiu tāhã  $  "rūsevaü ṇaü amhārisāhã
laï lavaṇa tuhārī kaṇaẏamāla  $  maẏaṇaṅkusa tuhu mi taraṅgamāla"
païsārĕvi puravarĕ kiu vivāhu  $  thiu vajjajaṅghu jaẏa-siri-saṇāhu
teṇa vi vattīsa taṇubbhavāu  $  ṇiẏa-kaṇṇaü diṇṇa sa-vibbhamāu
saẏalālaṅkārālaṅkiẏāu  $  hala-kamala-kulisa-kalasaṅkiẏāu
sāmantahã miliẏa aṇeẏa lakkha  $  pāikkahã vujjhiẏa keṇa saṅkha

ghattā:

je alamala-vala pavala-vala  $  hari-vala-valĕhĩ ṇa sāhiẏa
    te ṇaravaï lavaṇaṅkusĕhĩ  $  savasikareppiṇu desa pasāhiẏa

_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 6:


khasa-savvara-vavvara-ṭakka-kīra  $  kaüvera-kurava-sovīra dhīra
tuṅgaṅga-vaṅga-kambhojja-bhoṭṭa  $  jālandhara-javaṇā-jāṇa-jaṭṭa
kambhīrosīṇara-kāmarūva  $  tāiẏa-pārasa-kāhāra-sūva
ṇepāla-vaṭṭi-hiṇḍiva-tisira  $  kerala-kohala-kaïlāsa-vasira
gandhāra-magaha-maddāhivā vi  $  saka-sūraseṇa-maru-patthivā vi
eẏa vi avara vi kiẏa vasa-viheẏa  $  pallaṭṭa paḍīvā mehileẏa
taṃ puṇḍarīẏa-puravaru païṭṭha  $  thuu vajjajaṅghu vaïdehi diṭṭha
tahĩ kālĕ akali-kaliẏāraeṇa  $  pomāiẏa veṇṇi vi ṇāraeṇa

ghattā:

"maḍḍa laeppiṇu saẏala mahi  $  kiẏa dāsi va pesaṇa-gārī
     para jīvantĕhĩ hari-valĕhĩ  $  ṇaü tumhahã siẏa vaḍḍārī"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 7:


taṃ vaẏaṇu suṇĕvi lavaṇaṅkuseṇa  $  vollijjaï parama-mahāuseṇa
"kahi kahi ko hari-vala eu kavaṇu"  $  to kahaï kumārahŏ gaẏaṇa-gamaṇu
"ṇāmeṇa atthi ikkhāẏa-vaṃsu  $  tahĩ dasarahu uttama-rāẏahaṃsu
tahŏ ṇandaṇa lakkhaṇa-rāma ve vi   $  vaṇa-vāsahŏ ghalliẏa teṇa te vi
gaẏa daṇḍāraṇṇu païṭṭha jāva  $  avahariẏa sīẏa rāvaṇeṇa tāva
tehi mi melāviu pamaẏa-seṇṇu  $  haẏa bheri paẏāṇaü ṇavara diṇṇu
veḍhiẏa laṅkāuri haü dasāsu  $  paḍivalĕvi aüjjhahĩ kiu ṇivāsu
jaṇa-vaẏa-vaseṇa saï suddha-citta  $  ṇikkāraṇĕ kāṇaṇĕ ṇevi ghitta

ghattā:

vajjajaṅghu tahĩ kahi mi gaü  $  teṃ diṭṭha ruvanti varāiẏa
    sasa bhaṇevi saṅgahiẏa gharĕ  $  lavaṇaṅkusa putta viẏāiẏa"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 8:


taṃ ṇisuṇĕvi bhaṇaï aṇaṅgalavaṇu  $  "amhāṇa samāṇu kulīṇu kavaṇu
kiu jeṇa ṇavara jaṇaṇihĕ malittu  $  tahũ haũ davaggi ḍahaṇekka-cittu
vaṭṭaï jāṇijjaï tahĩ jĕ kālĕ  $  duddarisaṇĕ bhīsaṇĕ bhaḍa-vamālĕ
jima lakkhaṇa-rāmahũ palaü jāu  $  jima amhahã vihi mi viṇāsu āu
kahŏ taṇaü vappu kahŏ taṇaü puttu  $  jo haṇaï so jivaï riu ṇiruttu
jāṇĕvi kumāra-vikkamu alaṅghu  $  suṭṭheriu rosiu vajjajaṅghu
"jo tumhahã tihi mi aṇiṭṭhu pāu  $  so mahu mi ṇa bhāvaï pisuṇa-bhāu"
paripucchiu ṇāraü parama-joi  $  "etthahŏ aüjjha kiṃ dūra hoi"

ghattā:

kahaï mahā-risi gaẏaṇa-gaï  $  tahŏ lavaṇahŏ samarĕ samatthahŏ
    "saü saṭṭhuttaru joẏaṇahã  $  sākeẏa-mahāpuri etthahŏ"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 9:


vaïdehi ṇivāraï dara ruvanti  $  "te dujjaẏa lakkhaṇa-rāma honti
haṇuvantu jāhã gharĕ karaï seva  $  āruṭṭhahŏ jasu deva vi a-deva
suggīu vihīsaṇu bhicca jāhã  $  ko raṇĕ dhura dharĕvi samatthu tāhã
dasakandharu duddharu ṇihaü jehĩ  $  ko paharĕvi sakkaï samaü tehĩ"
taṃ ṇisuṇĕvi lavaṇaṅkusa palitta  $  ṇaṃ viṇṇi huāsaṇa ghiĕṇa sitta
"kiṃ amhahã valĕ sāmanta ṇatthi  $  kiṃ amhahã ṇa-vi raha-turaẏa-hatthi
kiṃ amhahã diḍhaĩ ṇa vāraṇāĩ  $  kiṃ amhahã karĕhĩ ṇa paharaṇāĩ
kiṃ amhahã taṇaü ṇa hoi ghāu  $  sāmaṇṇa-maraṇĕ ko bhaẏahŏ thāu"

ghattā:

to vuccaï maẏaṇaṅkusĕṇa  $  "ettaḍaü tāva darisāvami
    jeṇa ruvāviẏa māẏa mahu  $  tahŏ taṇiẏa māẏa rovāvami"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 10:


haẏa bheri paẏāṇaü diṇṇu tehĩ  $  raṇa-rasa-bhariẏahĩ lavaṇaṅkusehĩ
aggaĕ dasa saẏa kuṭṭhāriẏāhã  $  dasa dāruṇa kuddala-dhāriẏāhã
paṇṇāraha khevaṇi-karaẏalāhã  $  jhasiẏahã caüvīsa mahā-valāhã
chavvīsaĩ kusiẏa-visohiẏāhã  $  vattīsa sahāsaĩ cakkiẏāhã
dasa lakkha gaẏahũ maẏa-ṇibbharāhũ  $  dasa rahahũ aṭṭhāraha haẏavarāhũ
vattīsa lakkha phārakkiẏāhũ  $  caüsaṭṭhi pavara dhāṇukkiẏāhũ
raṇa-rasiẏahã rahasāūriẏāhũ  $  akkhohaṇi sāhaṇĕ tūriẏāhũ
ṇaravaïhĩ koḍi dasa kiṅkarāhã  $  sāvaraṇahã vara-paharaṇa-karāhã

ghattā:

sa-rahasu lavaṇaṅkusahã valu  $  pahĕ uppahĕ kaha vi ṇa māiẏaü
    ṇaṃ khaẏa-kālĕ samudda-jalu  $  rellantu aüjjha parāiẏaü


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 11:


to dappuddharĕhĩ ṇiraṅkusehĩ  $  paṭṭhaviu dūu lavaṇaṅkusehĩ
gaü jhatti aüjjhāuri païṭṭhu  $  sa-jaṇaddaṇu sīẏā-daïu diṭṭhu
"ahŏ rahuvaï ahŏ lakkhaṇa-kumāra  $  vollijjaï kettiu vāra-vāra
para-ṇārī-haraṇa-daẏāvaṇeṇa  $  tumhaĩ hevāiẏa rāvaṇeṇa
ihu ghaĩ puṇu ṇaravaï vajjajaṅghu  $  uvahi va a-khohu meru va a-laṅghu
paramuttama-sattu mahāṇubhāvu  $  sura-bhuvaṇantara-ṇiggaẏa-paẏāvu
raṇa-rāmāliṅgaṇa-rasa-pasattu  $  jasu tiṇa-samu para-dhaṇu para-kalattu
lavaṇaṅkusa-māmu mahā-pacaṇḍu  $  so tumhahã āiu kāla-daṇḍu

ghattā:

teṃ sahũ kāĩ mahāhavĕṇa  $  ṇiẏa-kosu asesu vi deppiṇu
    suhu jīvahŏ ujjhāurihĕ  $  lavaṇaṅkusa-kera kareppiṇu"


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 12:


āsīvisa-visahara-visama-cittu  $  ṇārāẏaṇu huavahu jiha palittu
"jā jāhi dūa kiṃ gajjieṇa  $  jalaeṇa va jala-parivajjieṇa
ko vajjajaṅghu ko 'ṇaṅgalavaṇu  $  ko aṅkusu tāsu paẏāvu kavaṇu
jiha sakkahŏ tiha uttharahŏ tumhĕ  $  gahiẏāuha thiẏa saṇṇahĕvi amhĕ"
gaü dūu turantu vahantu kheri  $  haẏa hari-vala-valĕ saṇṇāha-bheri
saṇṇaddhu rāmu rāmāhirāmu  $  taïlokkabbhantarĕ bhamiu ṇāmu
saṇṇaddhu palaẏa-kālāṇukāri  $  lakkhaṇu suha-lakkhaṇa-lakkha-dhāri
saṇṇaddha ṇarāhiva ṇiravasesa  $  vīsambhara-goẏara kheẏaresa

ghattā:

haẏa-tūraĩ kiẏa-kalaẏalaĩ  $  dāruṇa-raṇabhūmi-paẏaṭṭaĩ
   lavaṇaṅkusa-hari-vala-valaĩ  $  sa-rahasaĩ ve vi abbhiṭṭaĩ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 13:


abbhiṭṭaĩ harisa-pasāhaṇāĩ  $  lavaṇaṅkusa-hari-vala-sāhaṇāĩ
duvvāra-vaïri-viṇivāraṇāĩ  $  dhāiẏa-uddhaṅkusa-vāraṇāĩ
duddhara-para-ṇara-dappa-haraṇāĩ  $  avaropparu pesiẏa-paharaṇāĩ
jasa-luddhaĩ vaḍḍhiẏa-viggahāĩ  $  raṇa-rāmāliṅgiẏa-viggahāĩ
hari-khura-khaẏa-raẏa-kaẏa-dhūsarāĩ  $  āẏāmiẏa-bhāmiẏa-asivarāĩ
asi-kiraṇa-karāliẏa-ṇahaẏalāĩ  $  gaẏa-maẏa-kaddamiẏa-mahīẏalāĩ
ruhira-ṇaï-pūra-pūriẏa-pahāĩ  $  khura-khoṇī-khutta-mahārahāĩ
paẏa-bhara-bhāriẏa-vīsambharāĩ  $  paharanti paropparu ṇibbharāĩ

ghattā:

vajjajaṅgha-rahuvaï-valaĩ  $  diṭṭhaĩ surapura-paripāleṃ
    raṇa-bhoẏaṇu bhuñjantaĕṇa  $  ve muhaĩ kiẏaĩ ṇaṃ kāleṃ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 14:


kahiṃ ji dhāiẏā bhaḍā  $  maïnda-vikkamubbhaḍā
sa-rosa-vāvarantaẏā  $  paropparu haṇantaẏā
kahiṃ ji āgaẏā gaẏā  $  pahāra-saṃgaẏā gaẏā
kahiṃ jĕ vāṇa-jajjarā  $  bhamanta matta kuñjarā
kahiṃ jĕ danti dantaẏā  $  rasanti bhagga-dantaẏā
kahiṃ jĕ te su-lohiẏā  $  giri vva dhāu-lohiẏā
kahiṃ jĕ āhaẏā haẏā  $  paḍanti cindhaẏā dhaẏā
kahiṃ jĕ uddha-khaṇḍaẏaṃ  $  paṇacciẏaṃ kavandhaẏaṃ
tao tahiṃ mahā-raṇe  $  bhaḍekkamekka-dāruṇe
galanta-soṇiẏāruṇe  $  vimukka-hakka-dāruṇe
pisāẏa-ṇāẏa-bhīsaṇe  $  aṇeẏa-tūra-ṇīsaṇe
milanta-ṭhanta-vāẏase  $  sivā-ṇiẏanta-phopphase

ghattā:

tāva valuddhuru vaïri-valu  $  jagaḍantu majjhĕ saṃgāmahŏ
      dhāiu aṅkusu lakkhaṇahŏ  $  abbhiṭṭu lavaṇu raṇĕ rāmahŏ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 15:


abbhiṭṭa paropparu lavaṇa-rāma  $  ṇaṃ daïveṃ ṇimmiẏa viṇṇi kāma
viṇṇi vi bhūgoẏara-sāra-bhūẏa  $  thiẏa viṇṇi vi ṇāĩ kiẏanta-dūẏa
ṇaṃ saggahŏ inda-paḍinda paḍiẏa  $  viṇṇi vi ṇiẏa-ṇiẏa-rahavarĕhĩ caḍiẏa
viṇṇi vi apphāliẏa-caṇḍa-cāva  $  viṇṇi vi avaropparu palaẏa-bhāva
viṇṇi vi dappuddhara vaddha-rosa  $  viṇṇi vi surasundari-jaṇiẏa-tosa
viṇṇi vi raṇa-rāmāliṅgiẏaṅga  $  viṇṇi vi dūrujjhiẏa-pisuṇa-saṅga
viṇṇi vi avahatthiẏa-maraṇa-saṅka  $  viṇṇi vi pakkhāliẏa-pāva-paṅka

ghattā:

tāva raṇaṅgaṇĕ rāhavahŏ  $  āẏāmĕvi vikkama-sāreṃ
    sahũ dhaẏa-dhavala-mahaddhaĕṇa  $  dhaṇu pāḍiu lavaṇa-kumāreṃ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 16:


rahu-ṇandaṇa-ṇandaṇa-ṇandaṇeṇa  $  dhaṇu avaru laïu riu-maddaṇeṇa
jaṃ palaẏa-vālavamuhāṇukaraṇu  $  jaṃ viḍasuggīvahŏ pāṇa-haraṇu
suggīvahŏ jeṇa su-diṇṇa tāra  $  jeṃ rāvaṇu bhaggu aṇeẏa-vāra
taṃ pavaru sarāsaṇu sa-saru levi  $  kira vindhaï ālakkhiu karevi
rahu khaṇḍiu sīẏa-sueṇa tāva  $  pariosiẏa sura samarekka-bhāva
haü sārahi āhaẏa vara turaṅga  $  ṇaṃ pārāvārahŏ hiẏa taraṅga
pabhaṇiu aṇaṅgalavaṇeṇa rāmu  $  "tuhũ jaï uvavāsĕṇa huẏaü khāmu
to vāvaru savva-parakkameṇa  $  jiẏa ṇisiẏara eṇa ji vikkameṇa"

ghattā:

valĕṇa vilakkhīhūẏaĕṇa  $  sara-dhoraṇi mukka kumārahŏ
    valĕvi paḍīvī lagga karĕ  $  ṇaṃ kula-vahu ṇiẏa-bhattārahŏ


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 17:


jiha mukku ṇa ḍhukkaï koi vāṇu  $  tiha halu tiha moggaru tiha kivāṇu
tiha musalu gaẏāsaṇi tiha rahaṅgu  $  tiha avaru vi paharaṇu raṇĕ ahaṅgu
lakkhaṇu vi tāva maẏaṇaṅkuseṇa  $  ṇaṃ ruddhu mahā-gaü aṅkuseṇa
āmellaï paharaṇu jaṃ jĕ jaṃ jĕ  $  lavaṇāṇuu chindaï taṃ jĕ taṃ jĕ
dhaṇu pāḍiu pāḍiu āẏavattu  $  haẏa haẏavara sārahi dharaṇi-pattu
gaẏaṇaṅgaṇĕ to vollanti deva  $  "jiẏa vālĕhĩ lakkhaṇa-rāma keva"
hāsaṃ gaü suravara-paüra-vindu  $  "haü aṇṇeṃ keṇa vi ṇisiẏarindu
khara-dūsaṇu samvukumāru jo vi  $  aṇṇeṇa ji keṇa vi ṇihaü so vi"

ghattā:

jagu jĕ virattaü hari-valahã  $  sisu-sāhasa-pavaṇuddhūaü
    ṇahu mahiẏalu pāẏālaẏalu  $  saẏalu vi lavaṇaṅkusihūaü


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 18:


kharadūsaṇa-rāvaṇa-ghāẏaṇeṇa  $  to laïu cakku ṇārāẏaṇeṇa
saẏa-sūra-samappahu ṇisiẏa-dhāru  $  dasakandhara-dāraṇu dasasaẏāru
khaẏa-jalaṇa-jāla-mālā-raüddu  $  kuṇḍalĕvi ṇāĩ thiu visaharindu
dhavalujjalu hari-karaẏalĕ vihāi  $  vara-kamalahŏ uppari kamalu ṇāĩ
āẏāmĕvi melliu lakkhaṇeṇa  $  gaü pharaharantu ṇahĕ takkhaṇeṇa
āsaṅkiẏa sura ṇara je 'ṇuratta  $  "laï evahĩ sīẏā-suẏa samatta"
ti-paẏāhiṇa ṇavaraṅkusahŏ devi  $  thiu harihĕ paḍīvaü karĕ caḍevi
paḍivāraü ghattiu lakkhaṇeṇa  $  paḍivāraü āiu takkhaṇeṇa

ghattā:

hari āmellaï amarisĕṇa  $  tahŏ vālahŏ taṇṇa pahāvaï
    vāhira-viddhu kalattu jiha  $  paribhamevi puṇu puṇu āvaï


_______________________________________________________________


START
PAUMACARIU, Kaṇḍa V, Saṃdhi 82, Kaḍavaka 19:


to saẏala-kāla-kaliāraeṇa  $  āṇandu paṇacciu ṇāraeṇa
"hari-valahŏ eha kira kavaṇa vuddhi  $  ṇiẏa-putta vahĕvi kahĩ lahahŏ suddhi
guru-hāra vaṇantarĕ mukka devi  $  uppaṇṇa taṇaẏa tahĕ eẏa ve vi
pahilāraü ehu aṇaṅgalavaṇu  $  kula-maṇḍaṇu jaẏasiri-vāsa-bhavaṇu
vīẏaü maẏaṇaṅkusu ehu deva  $  sahũ āẏahũ paharahŏ tumhi keva"
risi-vaẏaṇu suṇevi mahā-valehĩ  $  paricattaĩ karaṇaĩ hari-valehĩ
avaruṇḍiẏa cumviẏa vihĩ vi ve vi  $  kama-kamalahã ṇivaḍiẏa tāma te vi
lavaṇaṅkusa-lakkhaṇa-rāma miliẏa  $  caü sāẏara ekkahĩ ṇāĩ miliẏa

ghattā:

vajjajaṅghu sa ĩ bhu a juĕhĩ  $  avaruṇḍiu jāṇaï-kantĕṇa
    vāra-vāra pomāiẏaü  $  "mahu miliẏa putta paĩ hontĕṇa"


----------  [83. teāsīmo saṃdhi]  ----------


lavaṇaṅkusa purĕ païsārĕvi  $  jiẏa-raẏaṇiẏara-mahāhavĕṇa
vaïdehihĕ dujjasa-bhīẏaĕṇa  $  divvu samoḍḍiu rāhavĕṇa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 1:


lavaṇaṅkusa-kumāra valahaddeṃ  $  purĕ païsāriẏa jaẏa-jaẏa-saddeṃ
jhallari-paḍaha-bheri-daḍi-saṅkhĕhĩ  $  vajjantahĩ avarehĩ a-saṅkhĕhĩ
rāmu aṇaṅgalavaṇu rahĕ ekkahĩ  $  lakkhaṇu maẏaṇaṅkusu aṇṇekkahĩ
vajjajaṅghu thiu duddama-vāraṇĕ  $  vīẏā-ẏandu ṇāĩ gaẏaṇaṅgaṇĕ
jaẏa-jaẏakāriu bhaḍa-saṅghāeṃ  $  "rāmahŏ sua melāviẏa āeṃ"
jaṇavaü rahaseṃ aṅgĕ ṇa māiu  $  ekkamekka-cūrantu padhāiu
pekkhĕvi te kumāra païsantā  $  ṇāriu ṇa vi gaṇanti paï santā
sīẏā-ṇandaṇa-rūvāloẏaṇĕ  $  lāẏaï kā vi alattaü loẏaṇĕ
kā vi dei aharullaĕ kajjalu  $  kāĕ vi ghattiu pacchaĕ añcalu

ghattā:

vivareraü ṇāẏariẏā-ẏaṇu  $  kiu lavaṇaṅkusa-daṃsaṇĕṇa
      jagĕ kāmeṃ ko vi ṇa vaddhaü  $  sa-sareṃ kusuma-sarāsaṇĕṇa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 2:


āẏallaü karanta taruṇī-ẏaṇĕ  $  lavaṇaṅkusa païsāriẏa paṭṭaṇĕ
tahĩ tehaĕ pamāṇĕ vijjāhara  $  laṅkāhiva-kikkindha-puresara
bhāmaṇḍala-ṇala-ṇīlaṅgaṅgaẏa  $  jaṇaẏa-kaṇaẏa-marutaṇaẏa samāgaẏa
je paṭṭhaviẏa gāma-pura-desahũ  $  gaẏa hakkārā tāhũ asesahũ
ṇāṇā-jāṇa-vimāṇĕhĩ āiẏa  $  ṇaṃ jiṇa-jammaṇĕ amara parāiẏa
diṭṭhu rāmu somitti mahāusu  $  diṭṭhu aṇaṅgalavaṇu maẏaṇaṅkusu
sattuhaṇo vi diṭṭhu tahĩ sundara  $  ekkahĩ miliẏa pañca ṇaṃ mandara
puṇaravi rāmahŏ kiẏa ahivandaṇa  $  "dhaṇṇaü tuhũ jasu ehā ṇandaṇa

ghattā:

ettaḍaü dosu para rahuvaïhĕ  $  jaṃ paramesari ṇāhĩ gharĕ
    ma pamāẏahi loẏahũ chandĕṇa  $  āṇĕvi kā vi parikkha karĕ"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 3:


taṃ ṇisuṇevi cavaï rahuṇandaṇu  $  "jāṇami sīẏahĕ taṇaü saïttaṇu
jāṇami jiha hari-vaṃsuppaṇṇī  $  jāṇami jiha vaẏa guṇa-saṃpaṇṇī
jāṇami jiha jiṇa-sāsaṇĕ bhattī  $  jāṇami jiha mahu sokkhuppattī
jā aṇu-guṇa-sikkhā-vaẏa-dhārī  $  jā sammatta-raẏaṇa-maṇi-sārī
jāṇami jiha sāẏara-gambhīrī  $  jāṇami jiha sura-mahihara-dhīrī
jāṇami aṅkusa-lavaṇa-jaṇerī  $  jāṇami jiha suẏa jaṇaẏahŏ kerī
jāṇami sasa bhāmaṇḍala-rāẏahŏ  $  jāṇami sāmiṇi rajjahŏ āẏahŏ
jāṇami jiha anteura-sārī  $  jāṇami jiha mahu pesaṇa-gārī

ghattā:

mellepiṇu ṇāẏara-loĕṇa  $  mahu gharĕ ubbhā karĕvi kara
    jo dujjasu upparĕ ghittaü  $  eu ṇa jāṇahŏ ekku para"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 4:


tahĩ avasarĕ raẏaṇāsava-jāeṃ  $  kokkiẏa tiẏaḍa vihīsaṇa-rāeṃ
vollāviẏa ettahĕ vi turanteṃ  $  laṅkāsundari to haṇuvanteṃ
viṇṇi vi viṇṇavanti paṇamantiu  $  sīẏa-saïttaṇa-gavvu vahantiu
"deva deva jaï huavahu ḍajjhaï  $  jaï māruu paḍa-poṭṭalĕ vajjhaï
jaï pāẏālĕ ṇahaṅgaṇu loṭṭaï  $  kālantarĕṇa kālu jaï tiṭṭhaï
jaï uppajjaï maraṇu kiẏantahŏ  $  jaï ṇāsaï sāsaṇu arahantahŏ
jaï avareṃ uggamaï divāẏaru  $  meru-siharĕ jaï ṇivasaï sāẏaru
eu asesu vi sambhāvijjaï  $  sīẏahĕ sīlu ṇa puṇu maïlijjaï

ghattā:

jaï eva vi ṇaü pattijjahi  $  to paramesara eu karĕ
    tula-cāula-visa-jala-jalaṇahã  $  pañcahã ekku ji divvu dharĕ"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 5:


taṃ ṇisuṇĕvi rahuvaï pariosiu  $  "eva hou" hakkāraü pesiu
gaü suggīu vihīsaṇu aṅgaü  $  candoẏara-ṇandaṇu pavaṇaṅgaü
pesiu puppha-vimāṇu paẏaṭṭaü  $  ṇaṃ ṇahaẏala-sarĕ kamalu visaṭṭaü
puṇḍarīẏa-puravaru sampāiẏa  $  diṭṭha devi rahaseṇa ṇa māiẏa
"ṇanda vaḍḍha jaẏa hohi cirāusa  $  viṇṇi vi jāhĕ putta lavaṇaṅkusa
lakkhaṇa-rāma jehĩ āẏāmiẏa  $  sīhahĩ jiha gaïnda ohāmiẏa
rakkhiẏa ṇāraeṇa samaraṅgaṇĕ  $  tehi mi te païsāriẏa paṭṭaṇĕ
amhaĩ āẏa tumha-hakkārā  $  diahā hontu maṇoraha-gārā

ghattā:

caḍu puppha-vimāṇĕ bhaḍāriĕ  $  milu puttahã paï-devarahã
    sahũ acchahĩ majjhĕ pariṭṭhiẏa  $  pihimi jema caü-sāẏarahã"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 6:


taṃ ṇisuṇĕvi lavaṇaṅkusa-māẏaĕ  $  vuttu vihīsaṇu gaggira-vāẏaĕ
"ṇiṭṭhura-hiẏaẏahŏ a-laïẏa-ṇāmahŏ  $  jāṇami tatti ṇa kijjaï rāmahŏ
ghalliẏa jeṇa ruvanti vaṇantarĕ  $  ḍāiṇi-rakkhasa-bhūẏa-bhaẏaṅkarĕ
jahĩ saddūla-sīha-gaẏa-gaṇḍā  $  vavvara-savara-pulinda-paẏaṇḍā
jahĩ vahu taccha-riccha-ruru-samvara  $  sa-uraga-khaga-miga-viga-siva-sūẏara
jahĩ māṇusu jīvantu vi luccaï  $  vihi kali-kālu vi pāṇahũ muccaï
tahĩ vaṇĕ ghallāviẏa aṇṇāṇeṃ  $  evahĩ kiṃ tahŏ taṇĕṇa vimāṇeṃ

ghattā:

so teṇa ḍāhu uppāiẏaü  $  pisuṇālāva-marīsiĕṇa
    so dukkaru ulhāvijjaï  $  meha-saeṇa vi varisiĕṇa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 7:


jaï vi ṇa kāraṇu rāhava-candeṃ  $  to vi jāmi laï tumhahã chandeṃ"
ẽva bhaṇevi devi jaẏa-sundari  $  kama-kamalahĩ accanti vasundhari
puppha-vimāṇĕ caḍiẏa aṇurāeṃ  $  parimiẏa vijjāhara-saṅghāeṃ
kosala-ṇaẏari parāiẏa jāvĕhĩ  $  diṇamaṇi gaü atthavaṇahŏ tāvĕhĩ
jetthahŏ piẏaẏameṇa ṇivvāsiẏa  $  tahŏ uvavaṇahŏ majjhĕ āvāsiẏa
kaha vi vihāṇu bhāṇu ṇahĕ uggaü  $  ahimuhu sajjaṇa-lou samāgaü
diṇṇaĩ tūraĩ maṅgalu ghosiu  $  paṭṭaṇu ṇiravasesu pariosiu
sīẏa paviṭṭha ṇiviṭṭha varāsaṇĕ  $  sāsaṇa-devaẏa ṇaṃ jiṇa-sāsaṇĕ

ghattā:

paramesari paḍhama-samāgamĕ  $  jhatti ṇihāliẏa halaharĕṇa
    siẏa-pakkhahŏ divasĕ pahillaĕ  $  candaleha ṇaṃ sāẏarĕṇa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 8:


kantahĕ taṇiẏa kanti pekkheppiṇu  $  pabhaṇaï pomaṇāhu vihaseppiṇu
"jaï vi kuluggaẏāu ṇiravajjaü  $  mahilaü honti suṭṭhu ṇillajjaü
dara-dāviẏa-kaḍakkha-vikkhevaü  $  kuḍila-maïu vaḍḍhiẏa-avalevaü
vāhira-dhiṭṭhaü guṇa-parihīṇaü  $  kiha saẏa-khaṇḍa ṇa janti ṇihīṇaü
ṇaü gaṇanti ṇiẏa-kulu maïlantaü  $  tihuaṇĕ aẏasa-paḍahu vajjantaü
aṅgu samoḍḍĕvi dhiddhikkārahŏ  $  vaẏaṇu ṇienti kema bhattārahŏ"
sīẏa ṇa bhīẏa saïttaṇa-gavveṃ  $  valĕvi pavolliẏa macchara-gavveṃ
"purisa ṇihīṇa honti guṇavanta vi  $  tiẏahĕ ṇa pattijjanti maranta vi

ghattā:

khaḍu lakkaḍu salilu vahantiẏahĕ  $  paürāṇiẏahĕ kuluggaẏahĕ
    raẏaṇāẏaru khāraĩ dentaü  $  to vi ṇa thakkaï ṇammaẏahĕ


_______________________________________________________________

START
PAUMACARIU, Kaṇḍa V, Saṃdhi 83, Kaḍavaka 9:


sāṇu ṇa keṇa vi jaṇĕṇa gaṇijjaï  $  gaṅgā-ṇaïhĩ taṃ ji ṇhāijjaï
sasi sa-kalaṅku tahĩ ji paha ṇimmala  $  kālaü mehu tahĩ jĕ taḍi ujjala
uvalu apujju ṇa keṇa vi chippaï  $  tahĩ ji paḍima candaṇĕṇa vilippaï
dhujjaï pāu paṅku jaï laggaï  $  kamala-māla puṇu jiṇahŏ valaggaï
dīvaü hoi sahāveṃ kālaü  $  vaṭṭi-sihaĕ maṇḍijjaï ālaü
ṇara-ṇārihĩ evaḍḍaü antaru  $  maraṇĕ vi velli ṇa mellaï taruvaru
ĕhu paĩ kavaṇa volla pārambhiẏa  $  saï-vaḍāẏa maĩ ajju samubbhiẏa
tuhũ pekkhantu acchu vīsatthaü  $  ḍahaü jalaṇu jaï ḍahĕvi samatthaü

ghattā:

kiṃ kijjaï aṇṇeṃ divveṃ  $  jaṃ ṇa vi sujjhaï mahu maṇahŏ
    jiha kaṇaẏa-loli ḍāhuttara  $  acchami majjhĕ huāsaṇahŏ"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 10:


sīẏahĕ vaẏaṇu suṇĕvi jaṇu harisiu  $  uccāraü romañcu padarisiu
mahura-ṇarāhiva-jasa-līha-luhaṇeṃ  $  harisiu lakkhaṇu sahũ sattuhaṇeṃ
tiṇṇi vi vipphuranta-maṇi-kuṇḍala  $  harisiẏa jaṇaẏa-kaṇaẏa-bhāmaṇḍala
harisiẏa lavaṇaṅkusa dussīla vi  $  harisiẏa vajjajaṅgha-ṇala-ṇīla vi
tāra-taraṅga-rambha-visaseṇa vi  $  dahimuha-kumuẏa-mahinda-suseṇa vi
gavaẏa-gavakkha-saṅkha-sakkandaṇa  $  candarāsi-candoẏara-ṇandaṇa
laṅkāhiva-suggīvaṅgaṅgaẏa  $  jamvava-pavaṇañjaẏa-pavaṇaṅgaẏa
loẏavāla-giri-ṇaïu samudda vi  $  visaharinda amarinda ṇarinda vi

ghattā:

taïlokkabbhantara-vattiu  $  saẏalu vi jaṇavaü harisiẏaü
    para hiẏavaĕ kalusu vahantaü  $  rahuvaï ekku ṇa harisiẏaü


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 11:


sīẏaĕ jaṃ jĕ vuttu avaleveṃ  $  taṃ ji samatthiu puṇu valaeveṃ
kokkiẏa khaṇaẏa khaṇāviẏa khoṇī  $  hattha-saẏāĩ tiṇṇi caü-koṇī
pūriẏa khaḍa-lakkaḍa-vicchaḍḍĕhĩ  $  kālāguru-candaṇa-sirikhaṇḍĕhĩ
devadāru-kappūra-sahāsĕhĩ  $  kañcaṇa-mañca raïẏa caü-pāsĕhĩ
caḍiẏa rāẏa āẏā givvāṇa vi  $  inda-canda-ravi-hari-vambhāṇa vi
indhaṇa-puñjĕ caḍiẏa paramesari  $  ṇaṃ saṃthiẏa vaẏa-sīlahã uppari
"ahŏ devahŏ mahu taṇaü saïttaṇu  $  joejjahŏ rahuvaï-duṭṭhattaṇu
ahŏ vaïsāṇara tuhu mi ḍahejjahi  $  jaï viruārī to ma khamejjahi"

ghattā:

kiu kalaẏalu diṇṇu huāsaṇu  $  mahi jĕ jāẏa sama-jālaḍiẏa
    so ṇāhĩ ko vi tahĩ avasarĕ  $  jeṇa ṇa mukkī dhāhaḍiẏa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 12:


khaḍa-lakkaḍa-vicchaḍḍa-palittaĕ  $  dhāhāviu kosalaĕ sumittaĕ
dhāhāviu somitti-kumāreṃ  $  "ajju māẏa mua mahu aviẏāreṃ"
dhāhāviu bhāmaṇḍala-jaṇaĕhĩ  $  dhāhāviu lavaṇaṅkusa-taṇaĕhĩ
dhāhāviu laṅkālaṅkāreṃ  $  dhāhāviu haṇuvanta-kumāreṃ
dhāhāviu suggīva-ṇarindeṃ  $  dhāhāviu mahinda-māhindeṃ
dhāhāviu savvĕhĩ sāmantĕhĩ  $  rāmahŏ dhiddhikkāru karantĕhĩ
dhāhāviu vaïdehi-kaeṃ vihĩ  $  laṅkāsundari-tiẏaḍāevihĩ
uddha-muheṇa pavaḍḍhiẏa-soeṃ  $  dhāhāviu ṇāẏarieṃ loeṃ

ghattā:

"ṇiṭṭhuru ṇirāsu māẏāraü  $  dukkiẏa-gāraü kūra-maï
    ṇaü jāṇahũ sīẏa vaheviṇu  $  rāmu lahesaï kavaṇa gaï"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 13:


thiu etthantarĕ kāraṇu bhāriu  $  ṇiravasesu jagu dhūmandhāriu
jālaü vipphuranti tahĩ avasarĕ  $  ṇaṃ vijjulaü jalaẏa-jālantarĕ
sīẏa saïttaṇeṇa ṇaü kampiẏa  $  "ḍhukku ḍhukku sihi" ema pajampiẏa
"ehu dehu guṇa-gahaṇa-ṇivāsaṇu  $  ḍahĕ ḍahĕ jaï saccaü jĕ huāsaṇu
ḍahĕ ḍahĕ jaï jiṇa-sāsaṇu chaḍḍiu  $  ḍahĕ ḍahĕ jaï ṇiẏa-gottu ṇa maṇḍiu
ḍahĕ ḍahĕ jaï haũ keṇa vi ūṇī  $  ḍahĕ ḍahĕ jaï cāritta-vihūṇī
ḍahĕ ḍahĕ jaï bhattārahŏ dohī  $  ḍahĕ ḍahĕ jaï paraloẏa-virohī
ḍahĕ ḍahĕ saẏala-bhuvaṇa-santāvaṇu  $  jaï maĩ maṇĕṇa vi icchiu rāvaṇu"
taṃ evaḍḍu dhīru ko pāvaï  $  sihi sīẏalaü hoi ṇa pahāvaï

ghattā:

tahĩ avasarĕ maṇĕ parituṭṭhaü  $  kahaï purandaru sura-ẏaṇahŏ
"sihi saṅkaï ḍahĕvi ṇa sakkaï  $  pekkhu pahāu saïttaṇahŏ"


_______________________________________________________________

START
PAUMACARIU, Kaṇḍa V, Saṃdhi 83, Kaḍavaka 14:


tāma taruṇa-tāmarasĕhĩ chaṇṇaü  $  so jjĕ jalaṇu saravaru uppaṇṇaü
sārasa-haṃsa-koñca-kāraṇḍĕhĩ  $  gumugumanta-chappaẏa-vicchaḍḍĕhĩ
jalu atthakkaĕ kahi mi ṇa māiu  $  mañca-saẏaĩ rellantu padhāiẏa
ṇāsaï savvu lou sahũ rāmeṃ  $  salilu pavaḍḍhiu sīẏahĕ ṇāmeṃ
aṇṇu vi sahasavattu uppaṇṇaü  $  diẏavaĕ āsaṇu ṇaṃ avaïṇṇaü
tāsu majjhĕ maṇi-kaṇaẏa-ravaṇṇaü  $  divvāsaṇu samuccu uppaṇṇaü
tahĩ jāṇaï jaṇa-sāhukkāriẏa  $  saĩ suravara-vahūhĩ vaïsāriẏa
tahĩ velahĩ sohaï paramesari  $  ṇaṃ paccakkha lacchi kamalovari
āhaẏa dunduhi suravara-sattheṃ  $  melliu kusuma-vāsu saĩ hattheṃ

ghattā:

jaẏa-jaẏa-kāru paghuṭṭhaü  $  suha-vaẏaṇāvaṇṇaṇa-bhariu
      ṇāṇāviha-tūra-mahā-raü  $  jāṇaï-jasu va pavitthariu


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 15:


to etthantarĕ ṇiru dīhāusa  $  sīẏahĕ pāsu ḍhukka lavaṇaṅkusa
jiha te tiha viṇṇi vi hari-halahara  $  tiha bhāmaṇḍala-ṇala-velandhara
tiha suggīva-ṇīla-maïsāẏara  $  tiha suseṇa-visaseṇa-jasāẏara
tiha sa-vihīsaṇa kumuaṅgaṅgaẏa  $  jaṇaẏa-kaṇaẏa-mārui-pavaṇañjaẏa
tiha gaẏa-gavaẏa-gavakkha-virāhiẏa  $  vajjajaṅgha-sattuhaṇa-guṇāhiẏa
tiha mahinda-māhindi sa-dahimuha  $  tāra-taraṅga-rambha-pahu-dummuha
tiha maïkanta-vasanta-ravippaha  $  candamarīci-haṃsa-pahu-diḍharaha
candarāsi-santāṇa ṇaresara  $  raẏaṇakesi-pīiṅkara kheẏara
tiha jamvava-jamvavi-indāuha  $  mandahattha-sasipaha-tārāmuha
tiha sasivaddhaṇa-seẏa-samudda vi  $  raïvaddhaṇa-ṇandaṇa-kundeda(?) vi
lacchibhutti-kolāhala-sarala vi  $  ṇahusa-kiẏantavatta-cala-tarala vi

ghattā:

avara vi ekkekka-pahāṇā  $  ura-romañca-samucchaliẏa
      ahiseẏa-samaĕ ṇaṃ lacchihĕ  $  saẏala-disā-gaïnda miliẏa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 16:


to vollijjaï rāhava-candeṃ  $  "ṇikkāraṇĕ khala-pisuṇahã chandeṃ
jaṃ aviẏappeṃ maĩ avamāṇiẏa  $  aṇṇu vi duhu evaḍḍu parāṇiẏa
taṃ paramesari mahu marusejjahi  $  ekka-vāra avarāhu khamejjahi
āu jāhũ ghara-vāsu ṇihālahi  $  saẏalu vi ṇiẏa-pariẏaṇu paripālahi
puppha-vimāṇĕ caḍahi sura-sundarĕ  $  vandahi jiṇa-bhavaṇaĩ giri-mandarĕ
uvavaṇa-ṇaïu mahaddaha-saravarĕ  $  khettaĩ kappadduma-kulagirivarĕ
ṇandaṇavaṇa-kāṇaṇaĩ mahāẏara  $  jaṇavaẏa-vei-dīva-raẏaṇāẏara

ghattā:

maṇĕ dharahi eu mahu vuttaü  $  maccharu saẏalu vi pariharahi
    saï jiha suravaï-saṃsaggiĕ  $  ṇīsāvaṇṇu rajju karahi"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 17:


taṃ ṇisuṇĕvi paricatta-saṇehiĕ  $  eva pajampiu puṇu vaïdehiĕ
"ahŏ rāhava maṃ jāhi visāẏahŏ  $  ṇa vi taü dosu ṇa jaṇa-saṅghāẏahŏ
bhava-bhava-saĕhĩ viṇāsiẏa-dhammahŏ  $  savvu dosu ĕu dukkiẏa-kammahŏ
ko sakkaï ṇāsaṇahã purāiu  $  jaṃ aṇulaggaü jīvahũ āiu
vala maĩ vahuviha-desa-ṇiuttī  $  tujjhu pasāeṃ vasumaï bhuttī
vahu-vāraü tamvolu samāṇiu  $  ihaloiu suhu saẏalu vi māṇiu
vahu-vāraü paẏaḍiẏa-vahu-bhoggī  $  paĩ sahũ puppha-vimāṇĕ valaggī
vahu-vāraü bhavaṇantarĕ hiṇḍiu  $  appaü vahu-maṇḍaṇĕhĩ pamaṇḍiu
evahĩ tiha karemi puṇu rahuvaï  $  jiha ṇa homi paḍivārī tiẏamaï

ghattā:

mahu visaẏa-suhĕhĩ pajjattaü  $  chindami jāi-jarā-maraṇu
      ṇivviṇṇī bhava-saṃsārahŏ  $  lemi ajju dhuvu tava-caraṇu"


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 18:


ema tāĕ ĕu vaẏaṇu caveppiṇu  $  dāhiṇa-karĕṇa samuppāḍeppiṇu
ṇiẏa-sira-cihura tiloẏāṇandahŏ  $  puraü paghalliẏa rāhava-candahŏ
kesa ṇievi so vi mucchaṃgaü  $  paḍiu ṇāĩ taruvaru maru-āhaü
mahihĩ ṇisaṇṇu suṭṭhu ṇicceẏaṇu  $  jāva kaha vi kira hoi sa-ceẏaṇu
tāva ṇiẏantahã jiṇa-paẏa-sevahã  $  vijjāhara-bhūgoẏara-devahã
sīẏaĕ sīla-taraṇḍaĕ thāĕvi  $  laïẏa dikkha risi-āsamĕ jāĕvi
pāsĕ savvabhūsaṇa-muṇiṇāhahŏ  $  ṇimmala-kevala-ṇāṇa-saṇāhahŏ
jāẏa turiu tava-bhūsiẏa-viggahu  $  mukka-savva-para-vatthu-pariggahu

ghattā:

etthantarĕ valu ummucchiẏaü  $  jo rahu-kula-āẏāsa-ravi
    taṃ āsaṇu jāva ṇihālaï  $  jaṇaẏa-taṇaẏa tahĩ tāva ṇa vi

_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 19:


puṇu savvāu disāu ṇiẏantaü  $  uṭṭhiu "kettahĕ sīẏa" bhaṇantaü
keṇa vi sa-viṇaeṇa to sīsaï  $  "pavarujjāṇu eu jaṃ dīsaï
iha ṇiẏa surĕhĩ susīlālaṅkiẏa  $  muṇi-puṅgavahŏ pāsu dikkhaṅkiẏa"
taṃ ṇisuṇĕvi rahu-ṇandaṇu kuddhaü  $  jua-khaĕ ṇāĩ kiẏantu viruddhaü
ratta-ṇettu bhaühā-bhaṅgura-muhu  $  gaü tahŏ ujjāṇahŏ savaḍaṃmuhu
gaĕ ārūḍhaü macchara-bhariẏaü  $  vahu-vijjāharehĩ pariẏariẏaü
ubbhiẏa-sasi-dhavalāẏavavāraṇu  $  dāhiṇa-karĕ kaẏa-sīra-ppaharaṇu
"jaṃ kiu ciru māẏāsuggīvahŏ  $  jaṃ lakkhaṇĕṇa samarĕ dahagīvahŏ
taṃ karemi vaḍḍhiẏa-avalevahã  $  vāsava-pamuha-asesahã devahã"
sahũ ṇiẏa-bhiccĕhĩ eva cavantaü  $  taṃ mahinda-ṇandaṇavaṇu pattaü
pekkhĕvi ṇāṇuppaṇṇu muṇindahŏ  $  viẏaliu maccharu saẏalu ṇarindahŏ

ghattā:

oẏarĕvi mahā-gaẏa-khandhahŏ  $  paẏahiṇa devi sa-ṇaravarĕṇa
     kara maüli karĕvi muṇi vandiu  $  ṇaẏa-sireṇa siri-halaharĕṇa


_______________________________________________________________


START
PAUMACARIU, Kaṇḍa V, Saṃdhi 83, Kaḍavaka 20:


jiha teṃ tiha vandiu sāṇandĕhĩ  $  lakkhaṇa-pamuha-asesa-ṇarindĕhĩ
diṭṭha sīẏa tahĩ rāhava-candeṃ  $  ṇaṃ tihuaṇa-siri parama-jiṇindeṃ
sasi-dhavalamvara-juvalālaṅkiẏa  $  mahi-ṇiviṭṭha chuḍu chuḍu dikkhaṅkiẏa
puṇu ṇiẏa-jasa-bhuvaṇa-ttaẏa-dhavaleṃ  $  sira-sīharovari-kiẏa-kara-kamaleṃ
pucchiu valĕṇa "aṇaṅga-viẏārā  $  parama-dhammu vajjarahi bhaḍārā"
teṇa vi kahiu savvu saṅkheveṃ  $  bharahesarahŏ jeva puraeveṃ
tava-caritta-vaẏa-daṃsaṇa-ṇāṇaĩ  $  pañca vi gaïu jīva-guṇathāṇaĩ
khama-dama-dhammāhamma-purāṇaĩ  $  jaga-jīvuccheāu-pamāṇaĩ
samaẏa-palla-raẏaṇāẏara-puvvaĩ  $  vandha-mokkha-lesaü vara-davvaĩ

ghattā:

āẏaĩ avaraĩ vi asesaĩ  $  kahiẏaĩ muṇi-gaṇa-sāraĕṇa
      paramāgamĕ jiha uddiṭṭhaĩ  $  āsi sa ẏa m bhu-bhaḍāraĕṇa





iẏa paümacariẏa-sese  $  saẏambhuevassa kaha vi uvvariĕ
tihuvaṇa-saẏambhu-raïe  $  samāṇiẏaṃ sīẏa-dīva-pavvam iṇaṃ
vandaïāsiẏa-tihuaṇa-saẏambhu-  $  kaï-kahiẏa-pomacariẏassa
sese bhuvaṇa-pagāse  $  teāsīmo imo saggo



kaïrāẏassa vijaẏa-sesiẏassa  $  vitthario jaso bhuvaṇe
tihuaṇa-saẏambhuṇā  $  pomacariẏaseseṇa ṇisseso


----------  [84. caürāsīmo saṃdhi]  ----------


etthantarĕ saẏalavihūsaṇu  $  paṇavĕvi vuttu vihīsaṇĕṇa
"kahĕ muṇivara sīẏa mahāsaï  $  kiṃ kajjeṃ hiẏa rāvaṇĕṇa


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 1:


aṇṇu vi jiẏa-raẏaṇiẏarāhaveṇa  $  aṇṇahĩ jammantarĕ rāhaveṇa
kahĕ guru kiu sukkiu kāĩ eṇa  $  evaḍḍu pahuttaṇu pattu jeṇa
aṇṇu vi dhārāẏara-vaṃsa-sāru  $  paramāgama-jalaṇihi-vigaẏa-pāru
dasakandharu taraṇi va dosa-cattu  $  kiha mūḍhaü pekkhĕvi para-kalattu
jo ṇa vi āẏāmiu suravarehĩ  $  visahara-vijjāhara-ṇaravarehĩ
so dahamuhu kamala-dalakkhaṇeṇa  $  kiha raṇĕ viṇivāiu lakkhaṇeṇa
melleppiṇu ṇiẏa-bhāẏaru mahantu  $  haũ kiha hari-valahã saṇehavantu
kiha bhāmaṇḍalu suggīu ehu  $  rāmovari vaḍḍhiẏa-garua-ṇehu

ghattā:

aṇṇahĩ bhavĕ jaṇaẏahŏ duhiaĕ  $  kāĩ kiẏaĩ guru-dukkiẏaĩ
    jeṃ jammahŏ laggĕvi dussahaĩ  $  patta mahanta-dukkha-saẏaĩ"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 2:


taṃ ṇisuṇeppiṇu haẏa-maẏaraddhaü  $  kahaï saẏalabhūsaṇu dhammaddhaü
"iha jamvūdīvahŏ abbhantarĕ  $  bharaha-khettĕ dāhiṇa-kaühantarĕ
khemaürihĕ ṇaẏadattu vaṇīsaru  $  cāva-vaḍāu ṇāĩ koḍīsaru
tahŏ suṇanda piẏa pīṇa-paohara   $  ṇaṃ dhaṇaẏahŏ dhaṇaevi maṇohara
tahŏ dhaṇadattu puttu pahilāraü  $  puṇu vasudattu vīu dihi-gāraü
tahŏ jaṇṇavali-ṇāu suhi diẏavaru  $  sāẏaradattu avaru purĕ vaṇivaru
raẏaṇappaha-piẏa-gehiṇi-vantaü  $  tahŏ guṇavaï sua suu guṇavantaü
viṇṇi vi ṇava-jovvaṇa-pāẏaḍiẏaĩ  $  suravara iva chuḍu saggahŏ paḍiẏaĩ
ekka-divasĕ paramuttama-satteṃ  $  sāẏaradattu vuttu ṇaẏadatteṃ

ghattā:
"taruṇīẏaṇa-maṇa-dhaṇa-theṇahŏ  $  ahiṇava-jovvaṇa-dhārāhŏ
     tuha taṇiẏa taṇaẏa dhaṇadattahŏ  $  dijjaü suẏahŏ mahārāhŏ"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 3:


taṇ ṇisuṇĕvi vaḍḍhiẏa-aṇurāeṃ  $  diṇṇa vāẏa tahŏ guṇavaï-tāeṃ
to purĕ tahĩ jĕ avaru ṇiru vahu-dhaṇu  $  vaṇi-taṇuruhu kumāri-geṇhaṇa-maṇu
siri-kantu va sirikantu pasiddhaü  $  vara-siẏa-sampaẏa-riddhi-pasiddhaü
tāsu jaṇaṇi suẏa devi samicchaï  $  thova-dhaṇahŏ cira-varahŏ na icchaï
eha vatta ṇisuṇĕvi vasudatteṃ  $  paḍhama-sahoẏara-aṇaẏāṇanteṃ
suhi-jaṇṇavali-diṇṇa-uvaeseṃ  $  parihiẏa-ṇava-jalaẏāsiẏa-vāseṃ
phuriẏa-daṭṭha-oṭṭhubbhaḍa-vaẏaṇeṃ  $  caliẏa-gaṇḍa-bhū-bhaṅgura-ṇaẏaṇeṃ
ṇiru-ṇīsadda-calaṇa-saṃcāreṃ  $  sihi-siha-ṇiha-asivara-phara-dhāreṃ
mandira-pāsujjāṇĕ pamāiu  $  gampiṇu raẏaṇi-samaĕ sambhāiu
āẏāmĕvi āhaü asi-ghāeṃ  $  ṇāĩ mahīharu asaṇi-ṇihāeṃ
teṇa vi duṇṇirikkha-tikkhaggeṃ  $  tāḍiu ṇandā-ṇandaṇu khaggeṃ
viṇṇi vi vaṇa-viṇitta ruhirolliẏa  $  ṇaṃ phagguṇĕ palāsa papphulliẏa

ghattā:

to tāva eva vahu-macchara  $  jujjhiẏa ujjhiẏa-maraṇa-bhaẏa
      jā pāṇa vihi mi sama-ghāĕhĩ  $  vihurĕ ku-bhicca va muĕvi gaẏa


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 4:


puṇu uttuṅga-visāla-paīharĕ  $  jāẏa ve vi miga viñjha-mahīharĕ
dhaṇadattu vi guṇavaï a-lahantaü  $  bhāihĕ taṇaü dukkhu a-sahantaü
muĕvi ṇiẏaẏa-gharu suṭṭhu ramāulu  $  gaü puravarahŏ desa-bhamaṇāulu
vāla vi ṇiẏa-maṇĕ tahŏ aṇurattī  $  saẏalāvara-vara-varahã virattī
dhaṇadattahŏ gamaṇeṃ vicchāiẏa  $  jaṇaṇeṃ aṇṇa-ṇioẏahŏ lāiẏa
chāiẏa aï-raüdda-pariṇāmeṃ  $  sihi va palippaï sāhuhũ ṇāmeṃ
ṇiẏavi muṇinda-rūvu uvahāsaï  $  kaḍuẏakkhara-khara-vaẏaṇaĩ bhāsaï
akkosaï ṇindaï ṇibbhacchaï  $  jaïṇa-dhammu suiṇe vi ṇa icchaï
ttā


vahu-kāleṃ aṭṭa-jhāṇeṇa  $  puṇṇāusa avasāṇĕ maẏa
    uppaṇṇa tetthu puṇu kāṇaṇĕ  $  jahĩ vasanti te ve vi maẏa


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 5:


māruẏa-vāhaṇa-hariṇa-samāṇā  $  viṇṇi vi miga puṇṇāu-pamāṇā
tahĩ vi tāhĕ kāraṇĕṇa virujjhĕvi  $  maraṇu patta avaropparu jhujjhĕvi
jāẏa mahisa jama-mahisa-bhaẏaṅkara  $  puṇu varāha aṇṇoṇṇa-khaẏaṅkara
puṇu añjaṇa-giri-garua mahāgaẏa  $  kaṇṇa-pavaṇa-uḍḍāviẏa-chappaẏa
puṇu īsāṇa-visoru-dhurandhara  $  uṇṇaẏa-kaüa thora-thira-kandhara
puṇu visadaṃsa ghora puṇu vāṇara  $  puṇu viga puṇu kasaṇujjala migavara
puṇu ṇāṇāviha avara vi thalaẏara  $  puṇu kameṇa ṇahaẏara puṇu jalaẏara
aï-dūsaha-dukkhaĩ visahantā  $  ekkamekka-sāmarisa-vahantā

ghattā:

bhavĕ eva bhamanti bhaẏaṅkarĕ  $  puvva-vaïra-samvandha-para
    teṃ kajjeṃ jagĕ riṇa-vaïraĩ  $  jo ṇa kuṇaï sa(?) viẏaḍḍhu para


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 6:


to dhaṇadattu vi suṭṭhummāhiu  $  mala-dhūsaru tisa-bhukkhahĩ vāhiu
deseṃ desu asesu bhamantaü  $  dūrāgamaṇa-parīsama-santaü
pattu jiṇālaü raẏaṇimuhantarĕ  $  laggu cavevaĕ ṇivisabbhantarĕ
"ahŏ ahŏ sukkiẏa-kiẏa pavvaïẏahŏ  $  mahu tisa-chuha-mahavāhiṃ laïẏahŏ
dehũ kahi mi jaï atthi jalosahu  $  jaṃ kāraṇu mahanta-pariosahŏ"
vihasĕvi cavaï pahāṇa-muṇīsaru  $  "salilu pievaĕ ko kira avasaru
mūḍha hiẏattaṇeṇa taü sīsaï  $  jahĩ andhāraĕ kiṃ pi ṇa dīsaï
sūratthavaṇahŏ laggĕvi diḍha-maṇu  $  jahĩ bhaviẏa-ẏaṇu ṇa bhuñjaï bhoẏaṇu
jahĩ para-goẏaru atthi pahūahã  $  peẏa-mahaggaha-ḍāiṇi-bhūahã

ghattā:

aï-pīḍiẏaha mi vara-vāhiĕ  $  ṇa laïjjaï osahu vi jahĩ
     iẏa savvari-samaĕ dusañcarĕ  $  kiha paripijjaï salilu tahĩ


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 7:


ṇahĕ ṇiĕvi saẏā ravi atthamiu  $  jo pālaï jīu aṇatthamiu
so pāvaï maṇahara deva-gaï  $  suhu bhuñjaï hoĕvi amara-vaï
aṇuattĕvi uttamu kulu lahaï  $  puṇu aṭṭha vi kammaĩ ṇiḍḍahaï
ṇisi-bhojju ṇa chaṇḍiu jeṇa puṇu  $  tahŏ bhavĕ bhavĕ dukkhu aṇanta-guṇu
allalla-maṃsu teṃ bhakkhiẏaü  $  teṃ piẏa maïrā mahu cakkhiẏaü
saṇa-hullā ṇimva-samiddhāĩ  $  teṃ pañcumvaraï mi khaddhāĩ
teṃ vaẏaṇu asaccaü jampiẏaü  $  teṃ aṇṇahŏ taṇaü davvu hiẏaü
teṃ suṭṭhu ṇirantara hiṃsa kiẏa  $  para-ṇāri vi teṃ ṇiruttu laïẏa

ghattā:

ahavaï kiṃ vahueṃ caviĕṇa  $  eu jĕ mūlu saccu vaẏahã
    jeṃ honteṃ hoi samīvaü  $  mokkhu vi bhavva-jīva-saẏahã"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 8:


risi-vaẏaṇeṃ vimukka-micchatteṃ  $  laïẏaĩ aṇuvaẏāĩ dhaṇadatteṃ
gaü tetthahŏ vi gaeṇa tamāleṃ  $  bhamĕvi mahīẏalĕ vahaveṃ kāleṃ
samaü samāhiĕ maraṇu pavaṇṇaü  $  puṇu sohammĕ deu uppaṇṇaü
tahĩ ve sāẏarāĩ ṇivaseviṇu  $  kiṃ pi sesĕ thiĕ puṇṇĕ caveppiṇu
jāu mahā-pura vahu-dhaṇa-juttaü  $  chattacchāẏa-ṇaresara-bhattaü
pahu-piẏaẏama-siridattālaṅkiẏa  $  para-puravara-ṇara-ṇiẏarāsaṅkiẏa
dhāriṇi-meru-vaṇīsahã taṇuruhu  $  ṇāmeṃ paṅkaẏarui paṅkaẏa-muhu
ekkahĩ diṇĕ sa-turaṅgu paẏaṭṭaü  $  goṭṭhu paloĕvi paḍipallaṭṭaü

ghattā:

tāvaggaĕ mahihĕ ṇisaṇṇaü  $  tuhiṇagirindu va ṇiru dhavalu
    puṇṇāusu pāṇakkantaü  $  dīsaï ekku juṇṇa-dhavalu


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 9:


taṃ goindu ṇiĕvi caḍulaṅgahŏ  $  meru-taṇaü oẏariu turaṅgahŏ
pāsu paḍhukkĕvi tahŏ kaṇṇantarĕ  $  diṇṇa pañca ṇamukāra khaṇantarĕ
tahŏ phaleṇa jiṇa-sāsaṇa-bhattahĕ  $  gabbhabbhantarĕ tahĕ siridattahĕ
jāu puttu parivaḍḍhiẏa-chāẏahŏ  $  vasahaddhaü tahŏ chattacchāẏahŏ
ekkahĩ diṇĕ ṇandaṇavaṇu jantaü  $  ṇiẏa ciru maraṇa-bhūmi sampattaü
thiu ṇiccalu joẏantu ṇirantaru  $  sumariu saẏalu vi ṇiẏaẏa-bhavantaru
disaü ṇiĕvi gaü parama-visāẏahŏ   $  puṇu uttariu aṇovama-ṇāẏahŏ
"etthu āsi aṇaḍuhu haũ hontaü  $  etthu paesĕ āsi ṇivasantaü
iha carantu iha salilu piẏantaü  $  iha ṇivaḍiu ciru pāṇakkantaü


ghattā:

tahĩ kālĕ kaṇṇĕ mahu keraĕ   $  jeṇa diṇṇu javu jīva-hiu
      pekkhemi keṇovāeṇa (?) "  $  ema suiru cintantu thiu


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 10:


puṇu sahasā uttuṅgu visālaü  $  tetthu karāviu parama-jiṇālaü
ṇiẏaẏa-bhavantaru paḍĕ vi lihāvĕvi  $  vāra-paesĕ tāsu vandhāvĕvi
thavĕvi aṇeẏa suhaḍa parirakkhaṇu  $  gaü rāulu kumāru vahu-lakkhaṇu
ekkahĩ diṇĕ paümarui mahāiu  $  vandaṇahattiĕ jiṇaharu āiu
diṭṭhu tāva paḍu lihiẏa-kahantaru  $  vimbhiu jovaï jāva ṇirantaru
tāvārakkhiehĩ duvvārahŏ  $  kahiu gampi tahŏ rāẏa-kumārahŏ
so vi iṭṭha-saṅgama-aṇurāiu  $  jhatti parama-jiṇa-bhavaṇu parāiu
diṭṭhu teṇa paḍĕ vittu ṇiẏantaü  $  acala-diṭṭhi vara-vimhiẏa-vantaü

ghattā:

puṇu vasahaddhaĕṇa papucchiu  $  ṇiẏa-siẏa-vaṃsuddhāraṇĕṇa
    "ehu paḍu ṇiĕvi taü hūaü  $  koūhalu kiṃ kāraṇĕṇa"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 11:


taṃ ṇisuṇĕvi akkhaï vaṇi-taṇuruhu  $  "etthu paesĕ ekku muu aṇaḍuhu
tahŏ ṇavakāra pañca maĩ diṇṇā  $  je paṇatīsakkhara-sampuṇṇā
taṃ ĕu saẏalu vi ṇiĕvi cirāṇaü  $  gaü vimhaẏahŏ sarevi kahāṇaü
to siridattā-suĕṇa suvīreṃ  $  rahasāūriẏa-saẏala-sarīreṃ
"so govaï haũ" eva caveppiṇu  $  kara-maülañjali turiu kareppiṇu
hāra-kaḍaẏa-kaḍisuttĕhĩ pujjiu  $  guru va su-sīseṃ kumaï-vivajjiu
"ṇa vi taṃ karaï piẏaru ṇa vi māẏari  $  ṇa vi kalattu ṇa vi puttu ṇa bhāẏari
ṇa vi sasa duhiẏa ṇa mitta ṇa kiṅkara  $  sahasaṇaẏaṇa-pamuha vi ṇa vi suravara
jaṃ paĩ mahu suhi-iṭṭhu samāriu  $  ṇaraẏa-tiriẏa-gaï-gamaṇu ṇivāriu
attā


jaṃ diṇṇu samāhi-rasāẏaṇu  $  tetthu vihurĕ paĩ ṇiruvamaü
      tahŏ phalĕṇa ṇarindahŏ ṇandaṇu  $  puṇu etthu jĕ purĕ hūu haũ


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 12:


jaṃ uvaladdhaü maĩ maṇuattaṇu  $  aṇṇu vi ĕhu vihaḍaü vaḍḍattaṇu
jaṃ thuvvami ṇaravara-saṅghāeṃ  $  taṃ saẏalu vi ĕu tujjhu pasāeṃ
laï ṇīsesu rajju siṃhāsaṇu  $  haũ taü dāsu paḍicchiẏa-pesaṇu"
evamāi saṃbhāsĕvi vaṇi-varu  $  puṇu ṇiu ṇiẏa-rāulu jaṇa-maṇaharu
viṇṇi vi jaṇa ṇiviṭṭha ekkāsaṇĕ  $  candāicca ṇāĩ gaẏaṇaṅgaṇĕ
inda-paḍinda va sundara-dehā  $  avaropparu parivaḍḍhiẏa-ṇehā
viṇṇi vi jaṇa sammatta-ṇiuttā  $  sāvaẏa-vaẏa-bhara-dhura-saṃjuttā
vihi vi karāviẏāĩ jiṇa-bhavaṇaĩ  $  uṇṇaẏa-siharullaṅghiẏa-gaẏaṇaĩ

ghattā:

jiha sāẏara-siri maṇi-raẏaṇĕhĩ  $  jiha kulavahu guṇehĩ varĕhĩ
    jiha sukaha suhāsiẏa-vaẏaṇĕhĩ  $  tiha mahi bhūsiẏa jiṇaharĕhĩ


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 13:


vahu-kāleṃ sallehaṇĕ marevi  $  īsāṇa-saggĕ sura jāẏa ve vi
raẏaṇāẏarāĩ tahĩ dui gamevi  $  paümappahu suravaru puṇu cavevi
huu avaravidehĕ jaẏaïri-siharĕ  $  su-maṇoharĕ candāvatta-ṇaẏarĕ
ṇandīsarapahu-kaṇaẏappahāhã  $  suu ṇaẏaṇāṇandaṇu ṇāmu tāhã
tahĩ rajju amara-līlaĕ karevi  $  tava-caraṇu careppiṇu puṇu marevi
māhinda-saggĕ givvāṇu jāu  $  sāẏaraĩ satta ṇivasevi āu
meruhĕ puvveṃ khemāurīhĕ  $  ṇiẏa-vihi-ohāmiẏa-surapurīhĕ
paümāvaï-gabbhĕ guṇāhiguttu  $  ṇaravaïhĕ vimalavāhaṇahŏ puttu
muhaẏanda-rundu siricanda-ṇāmu  $  thiu māṇusa-veseṃ ṇāĩ kāmu
vahu-kālu karevi maṇojju rajju  $  puṇu cintiu maṇĕ paraloẏa-kajju

ghattā:

ṇiẏa-puttahŏ paṭṭu ṇivandhĕvi  $  dihikantahŏ sundaramaïhĕ
      tava-caraṇu laïu siricandĕṇa  $  pāsĕ samāhigutta-jaïhĕ


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 14:


so siricanda-sāhu a-pariggahu  $  ghaṇa-malakañcua-bhūsiẏa-viggahu
ṇiru ṇiruvama-raẏaṇa-ttaẏa-maṇḍaṇu  $  pañcendiẏa-duddama-daṇu-daṇḍaṇu
pañca-mahavvaẏa-bhāruddhāraṇu  $  māsa-pakkha-chaṭṭhaṭṭhama-pāraṇu
kandara-puliṇujjāṇa-ṇivāsaṇu  $  rāga-dosa-bhaẏa-moha-viṇāsaṇu
ekku cittu suha-bhāvaṇa-bhāvaṇu  $  kiẏa-sāsaṇa-vacchalla-pahāvaṇu
vahukāleṃ avasāṇu pavaṇṇaü  $  gampiṇu vambhaloĕ uppaṇṇaü
suravara-ṇāhu vimāṇĕ visālaĕ  $  maṇi-muttāhala-vidduma-mālaĕ

ghattā:

tahĩ tiẏasāhiva-siẏa māṇĕvi  $  dasa-sāẏarĕhĩ gaehĩ cuu
    uppaṇṇu etthu ĕhu rāhaü  $  dasaraha-rāẏahŏ paḍhama-suu

_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 15:


cira-tava-caraṇa-pahāveṃ āẏahŏ  $  vikkama-rūva-vihūi-sahāẏahŏ
iẏa-bhuvaṇa-ttaĕ ko uvamijjaï  $  jāsu sahasa-ṇaẏaṇu vi ṇaü pujjaï
jo ciru vasahamahaddhaü hontaü  $  jo īsāṇĕ surattaṇu pattaü
dui sāẏaraĩ vaseppiṇu āẏaü  $  kāleṃ so tārāvaï jāẏaü
suu sūraraẏahŏ kheẏara-ṇesaru  $  giri-kikkindha-ṇaẏara-paramesaru
ĕhu suggīvu jagattaẏa-pāẏaḍu  $  vāli-kaṇiṭṭhaü vāṇara-dhaẏavaḍu
sirikantu vi guru-dukkha-ṇivāsahĩ  $  paribhamantu vahu-joṇi-sahāsahĩ
ṇaẏarĕ muṇālakuṇḍĕ riu-maddahŏ  $  hemavaïhĕ vaïkaṇṭha-ṇarindahŏ
jāu sambhu-ṇāmeṃ vara-ṇandaṇu  $  surahã mi dujjaü ṇaẏaṇāṇandaṇu
vasudattu vi jammantara-lakkhĕhĩ  $  uppajjantu kameṇa asaṅkhĕhĩ

ghattā:

siribhūi-ṇāmu tetthu jĕ purĕ  $  ṇiẏa-jasa-bhuvaṇujjāliẏahŏ
      huu sambhuhĕ parama-purohiu  $  sarasaï-ṇāmeṃ bhajja tahŏ


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 16:


guṇavaï vi aṇeẏa-bhavehĩ āẏa  $  puṇu kariṇi amarasari-tīrĕ jāẏa
ekkahĩ diṇĕ paṅkuppaṅkĕ khutta  $  pāṇāula maülīhūa-ṇetta
pekkhĕvi taraṅgajava-kheẏareṇa  $  ṇavakāra pañca tahĩ diṇṇa teṇa
puṇu siribhūihĕ uppaṇṇa duhiẏa  $  veẏavaï ṇāmu chaṇa-ẏanda-muhiẏa
ṇaṃ kā vi devi pacchaṇṇa āẏa  $  sā maggiẏa sambhuṃ jaṇiẏa-rāẏa
siribhūi pajampiu "kaṇaẏa-vaṇṇa  $  kiha micchādiṭṭhihĕ demi kaṇṇa
to teṇa vi suṭṭhu viruddhaeṇa   $  ṇiṭṭhaviu purohiu kuddhaeṇa
jiṇa-dhammeṃ suravaru saggĕ jāu  $  jaraḍhāruṇa-chavi sacchāẏa-chāu

ghattā:

to veẏavaïhĕ ṇaraṇāhĕṇa  $  jeṃ saẏaluttama-maṇḍaṇaü
    valimaṇḍaĕ ṇa samicchantihĕ  $  kiu tahĕ sīlahŏ khaṇḍaṇaü


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 17:


jaṃ cārittu viṇāsiu rāeṃ  $  jaṇaṇu vivāiu garua-kasāeṃ
ṇaṃ sarasaï-sua jhatti palittī  $  jalaṇa-tiḍikka palālĕ va ghittī
veviraṅgi āẏamvira-ṇaẏaṇī  $  pabhaṇaï dara-phuriẏāhara-vaẏaṇī
"re ṇisaṃsa kappurisa a-lajjiẏa  $  khala varāẏa duggaï-gama-sajjiẏa
jaṃ paĩ mahu jaṇeru saṅghārĕvi  $  haũ parihutta valā tahŏ hārĕvi
taṃ taü garua-kamma-saṃcaraṇahŏ  $  hosami vāhi va kāraṇu maraṇahŏ"
eva bhaṇĕvi ṇaravaïhĕ ṇilukkĕvi  $  kaha vi kaha vi jiṇa-bhavaṇu paḍhukkĕvi
harikantiẏahĕ pāsu ṇikkhantī  $  vambha-lou vahu-kāleṃ pattī

ghattā:

sambhu vi siẏa-saẏaṇa-vimukkaü  $  jiṇavara-vaẏaṇa-parammuhaü
    micchāhimāṇu maṇĕ mūḍhaü  $  vahu-divasĕhĩ duggaïhĕ gaü


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 18:


tahĩ mahanta-dukkhaĩ pāveppiṇu  $  tiriẏa-gaï vi ṇīsesa bhameppiṇu
puṇu sāvitti-gabbhĕ paṅkaẏa-muhu  $  jāu kusaddhaẏa-vippahŏ taṇuruhu
ṇāmu pahāsakundu supasiddhaü  $  dullaha-vohi-raẏaṇa-susamiddhaü
dikkhaṅkiu caü-ṇāṇa-saṇāhahŏ  $  pāsĕ vicittaseṇa-muṇiṇāhahŏ
tavu karantu paramāgama-juttiĕ  $  ekka-divasĕ gaü vandaṇahattiĕ
sammeirihĕ parāẏaü jāvĕhĩ  $  kaṇaẏappahu vijjāharu tāvĕhĩ
gaẏaṇaṅgaṇĕ lakkhijjaï jantaü  $  jo suravaïhĕ vi siẏaĕ mahantaü
taṃ ṇievi paricintiu sāhuṃ  $  maẏarakeu-maẏalañchaṇa-rāhuṃ
"hou tāva mahu sāsaẏa-sokkheṃ  $  vihava-vivajjieṇa teṃ mokkheṃ

ghattā:

dūsahahŏ jiṇāgama-kahiẏahŏ  $  atthi kiṃ pi jaï tavahŏ phalu
      to ehaü aṇṇa-bhavantarĕ  $  hou pahuttaṇu mahu saẏalu"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 19:


iẏa ṇiẏāṇa-dūsiẏa-tava-ciṇṇaü  $  parama-samāhiĕ maraṇu pavaṇṇaü
saggeṃ saṇakumārĕ uppajjĕvi  $  tahĩ sāẏaraĩ satta suhu bhuñjĕvi
cavĕvi jāu suu jaẏa-siri-māṇaṇu  $  kaïkasi-raẏaṇāsavahũ dasāṇaṇu
ṇiẏa-jasa-bhūsaṇa-bhūsiẏa-tihuaṇu  $  kampāviẏa-visahara-ṇara-suraẏaṇu
toẏadavāhaṇa-vaṃsuddhāraṇu  $  sahasaṇaẏaṇa-viṇivandhaṇa-kāraṇu
jo sambhuṃ siribhūi vivāiu  $  puṇu sohamma-saggu sampāiu
cavĕvi pariṭṭhāpurĕ uppajjĕvi  $  khaẏaru puṇavvasu tavu āvajjĕvi
taïẏaü tiẏasāvāsu caḍeppiṇu  $  satta samuddovamaĩ gameppiṇu

ghattā:

so jāẏaü gabbhĕ sumittihĕ  $  dasasandaṇa-ṇaravaïhĕ suu
    ĕu lakkhaṇu lakkhaṇavantaü  $  cakkāhivu rāhava-aṇuu


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 20:


jo guṇavaïhĕ āsi guṇavantaü  $  bhāẏaru lahuu paguṇa-guṇa-vantaü
bhavĕ paribhamĕvi cāru-muha-maṇḍalu  $  so uppaṇṇu ehu bhāmaṇḍalu
jo jaṇṇavali āsi guṇa-bhūsaṇu  $  so tuhũ ĕhu saṃjāu vihīsaṇu
teṃ saẏala vi rāmahŏ aṇurattā  $  puvva-bhavantara-ṇeha-ṇiuttā
jā ciru huntī guṇavaï vaṇi-suẏa  $  bhavĕ paribhamĕvi kamĕṇa diẏaharĕ huẏa
siribhūihĕ sua rūva-ravaṇṇī  $  jā ciru vambha-kappĕ uppaṇṇī
tahĩ teraha pallaĩ ṇivaseppiṇu  $  puṇṇa-puñjĕ thiĕ sesĕ caveppiṇu
ĕha sā jāẏa sīẏa jaṇaẏahŏ suẏa  $  ṇiru mahurālāviṇi ṇaṃ parahuẏa
ciru veẏavaï ṇeha-samvandheṃ  $  hiẏa dasakandhareṇa kāmandheṃ
jaṃ muṇi puvva-jammĕ ṇindantī  $  taṃ iha duhaĩ mahantaĩ pattī

ghattā:

siribhūi kālĕ sua-kāraṇĕ  $  jaṃ haü sambhu-ṇaresarĕṇa
      teṃ laṅkesaru ciru hiṃsaṇu  $  viṇivāiu lacchīharĕṇa"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 21:


guru-vaẏaṇehĩ tehĩ gañjolliu  $  puṇu vi vihīsaṇu ema pavolliu
"kahĕ keṃ kammeṃ jaṇaṇa-viṇīẏahĕ  $  saïhĕ vi lañchaṇu lāiu sīẏahĕ"
taṃ ṇisuṇevi vaẏaṇu muṇi-puṅgamu  $  akkhaï ṇāṇa-mahāṇaï-saṅgamu
"muṇi suarisaṇu āsi viharantaü  $  maṇḍali-ṇāmu gāmu saṃpattaü
thiu ṇandaṇavaṇĕ ṇiru ṇimmala-maṇu  $  taṃ vandeppiṇu gaü saẏalu vi jaṇu
muṇivaro vi lahu-vahiṇiĕ savaṇaĕ  $  saï mahasaïhĕ samaü suarisaṇaĕ
kiṃ pi cavantu ṇiĕvi veavaïĕ  $  kahiu asesahã loẏahã kumaïĕ

ghattā:

kiṃ cojju eu jaṃ ṇāĕhĩ  $  dūsijjaï gharu harihĩ vaṇu
    rāula-ṇihāu dugghariṇihĩ  $  pisuṇa-sahāseṃ sāhu-jaṇu


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 22:

"tumhahĩ bhaṇahu cāru dhammaddhaü  $  ṇijjiẏa-pañcendiẏa-maẏaraddhaü
maĩ puṇu ĕhu saẏam eva parikkhiu  $  sahũ mahilaĕ eantĕ pariṭṭhiu"
ema tāĕ tava-ṇiẏama-saṇāhahŏ  $  loĕ aṇāẏaru kiu muṇi-ṇāhahŏ
so vi karevi avaggahu thakkaü  $  "jā ṇa phiṭṭu saṃvāu gurukkaü
tā ṇivitti mahu saẏalāhārahŏ"  $  jāṇavi ṇicchaü haẏa-saṃsārahŏ
sāsaṇa-devaẏāĕ atthakkaĕ  $  muhu sūṇāviu garuāsaṅkaĕ
tāĕ vi eu vuttu "ahŏ loẏahŏ   $  ṇiẏa-maṇu mā sandehahŏ ḍhoẏahŏ
jaṃ maĩ kahiu savvu taṃ aliẏaü  $  ajju vi pāu asesu vi phaliẏaü"

ghattā:

jaṃ bhāi-jualu taṃ ṇindiẏaü  $  puvva-bhavantarĕ khala-maïĕ
    saṃvāu ettha uvaladdhaü  $  jaṇahŏ majjhĕ teṃ jāṇaïĕ"


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 23:


paḍibhaṇaï vihīsaṇu vimala-maï  $  "kahi vāli-bhavantaru parama-jaï"
to kahaï bhaḍāraü gahira-giru  $  "vindāraṇṇa-tthalĕ viulĕ ciru
hīṇaṅgu bhamantu vi ekku maü  $  so risi-sajjhāu suṇevi maü
puṇu jāu kaṇaẏa-dhaṇa-kaṇa-paürĕ  $  aïrāvaĕ khettĕ ditti-ṇaẏarĕ
sāvaẏahŏ vihiẏa-ṇāmahŏ su-bhuu  $  sivamaïhĕ gabbhĕ mahadattu suu
tahĩ pālĕvi pañcāṇuvvaẏaĩ  $  tiṇṇi guṇavvaẏa (caü) sikkhāvaẏaĩ
jiṇavara-pujjaü ṇhavaṇaü karĕvi  $  vahu-kāleṃ saṇṇāsĕṇa marĕvi
īsāṇa-saggĕ vara-devu huu  $  vihĩ raẏaṇāẏarĕhĩ gaehĩ cuu
iha puvva-videhabbhantaraĕ  $  vijaẏāvaï-purĕ ṇiẏaḍantaraĕ
ṇāmeṇa mattakoilaviulu  $  vara-gāmu rahaṅgi va dhaṇa-vahulu

ghattā:

tahĩ kantasou vara-rāṇaü  $  raẏaṇāvaï piẏa haṃsa-gaï
      tahũ vīhi mi suppahu ṇāmĕṇa  $  ṇandaṇu jāu (?) vimala-maï


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 24:

teṇa juvāṇa-bhāu pāvanteṃ  $  ṇiẏa-maṇĕ jaïṇa-dhammu bhāvanteṃ
sammattoru-bhāru pavahanteṃ  $  diṇĕ diṇĕ jiṇu ti-kālu paṇavanteṃ
ṇiru ṇiruvama-guṇa-gaṇa-saṃjutteṃ  $  kantasoẏa-raẏaṇāvaï-putteṃ
sasahara-saṇṇiheṇa jasa-vanteṃ  $  taṇu-teohāmiẏa-raïkanteṃ
dullaha-tava-ṇihāṇu uvaladdhaü  $  ṇāṇāviha-laddhīhĩ samiddhaü
vahu-saṃvacchara-sahasĕhĩ vigaĕhĩ  $  duddhara-visaẏa-mahārihĩ ṇihaĕhĩ
āūriu suha-jhāṇu pahāṇaü  $  kira uppajjaï kevala-ṇāṇaü
tā avasāṇa-kālu tahŏ āiu  $  puṇu savvattha-siddhi sampāiu
ekka-raẏaṇi-taṇu suravaru jāẏaü  $  sūra-koḍi-chāẏā-saṃchāẏaü
tahĩ tetīsa-jalahi-parimāṇaĩ  $  bhuñjĕvi sokkhaĩ amiẏa-samāṇaĩ
ghattā:

so amaru caveppiṇu etthahŏ   $  jāu vāli iha khaẏara-pahu
      akhaliẏa-paẏāvu suha-daṃsaṇu  $  carama-sarīru samarĕ aï-dūsahu(?)


_______________________________________________________________


START
PAUMACARIU, Kaṇḍa V, Saṃdhi 84, Kaḍavaka 25:


jo ṇigganthu muĕvi sāmaṇṇahŏ  $  ṇa vi jaẏakāru karaï jagĕ aṇṇahŏ
jo ṇivisantarĕ pihimi kameppiṇu  $  ei saẏala-jiṇaharaĩ ṇaveppiṇu
jeṇa samarĕ sahũ puppha-vimāṇeṃ  $  aṇṇu candahāseṇa kivāṇeṃ
dāhiṇa-bhuĕṇa bhuvaṇa-santāvaṇu  $  helāĕ jĕ uccāiu rāvaṇu
pacchaĕ dhruva sasikiraṇa mueppiṇu  $  rāẏa-lacchi suggīvahŏ deppiṇu
laïẏa dikkha bhava-gahaṇa-viratteṃ  $  giri-kaïlāsu caḍevi paẏatteṃ
diṇṇu silovari paramattāvaṇu  $  ṇahĕ jantaü rosāviu rāvaṇu
puṇu vi maḍappharu bhaggu khaṇantarĕ  $  ko uvamijjaï tahŏ bhuvaṇantarĕ

ghattā:

uppaṇṇa-ṇāṇu so muṇivaru  $  aṭṭha-duṭṭha-kammāri-khaü
    jhāevi sa ẏa m bhu bhaḍāraü  $  siddhi-khetta-vara-ṇaẏaru gaü"



iẏa paümacariẏa-sese  $  saẏambhuevassa kahi vi uvvarie
tihuẏaṇa-saẏambhu-raïe  $  sapariẏaṇa-halīsa-bhava-kahaṇaṃ
iẏa rāmaeva-carie  $  vandaïāsiẏa-saẏambhu-sua-raïe
vuhaẏaṇa-maṇa-suha-jaṇaṇo  $  caürāsīmo imo saggo





----------  [85. paṃcāsīmo saṃdhi]  ----------


puṇu vihīsaṇĕṇa  $  pucchijjaï "maẏaṇa-viẏārā
sīẏā-ṇandaṇahã  $  kahi jammantaraĩ bhaḍārā"


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 1:

helā

taṃ ṇisuṇevi vaẏaṇu jaga-bhavaṇa-bhūsaṇeṇaṃ  $  vuccaï muṇivarindeṇaṃ saẏalabhūsaṇeṇaṃ
"suṇi akkhami pariosiẏa-suravarĕ  $  jagĕ pasiddhĕ kāẏandī-puravarĕ
vāmaeva-vippahŏ vikkhāẏahŏ  $  sāmalīĕ ghariṇīĕ sahāẏahŏ
suẏa vasueva-sueva viẏakkhaṇa  $  viẏasiẏa-vimala-jamala-kamalekkhaṇa
tāhã piẏaü dui ṇimmala-cittaü  $  visaẏa-piẏaṅgu-ṇāma-samjuttaü
ekkahĩ diṇĕ maẏaṇāẏa-maïndahŏ  $  aṇṇa-dāṇu siritilaẏa-muṇindahŏ
vihi mi jaṇehĩ tehĩ guruentie(?)  $  diṇṇu samujjala-avicala-bhattiĕ
vahu-kāleṃ avasāṇu pavaṇṇā  $  uttarakuruhĕ gampi uppaṇṇā
tahi mi tiṇṇi pallaĩ ṇivaseppiṇu  $  maṇĕ cintaviẏa bhoga bhuñjeppiṇu
puṇu īsāṇa-saggĕ hua suravara  $  palaẏa-samuggaẏa ṇaṃ ravi-sasahara

ghattā:

vihĩ raẏaṇāẏarĕhĩ  $  aïkantĕhĩ sammaẏa-bhariẏā
     cavaṇa karevi puṇu  $  tahĕ kāẏandihĕ avaẏariẏā


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 2:

helā

raïvaddhaṇa-ṇarindaho para-parāẏaṇāsu
sasi-ṇimmala-jasāsu siva-sokkha-bhāẏaṇāsu
jāẏa ve vi jiṇavara-paẏa-sevihĕ  $  ṇandaṇa suarisaṇā-mahaevihĕ
tahĩ pahilāraü ṇāmu piẏaṅkaru  $  taṇu taṇuaü puṇu aṇuu hiẏaṅkaru
sohaï dittiĕ ṇāĩ diṇesara  $  ṇāĩ bharaha-pahu-vāhuvalīsara
vahu-kāleṃ tava-caraṇu laeppiṇu  $  saṇṇāseṇa sarīru mueppiṇu
huva gevajja-ṇivāsiẏa suravara  $  sa-maüḍa divva-kaḍaẏa-kuṇḍala-dhara
dui-raẏaṇī-sarīra-uvvahiẏā  $  aṇimāihĩ guṇehĩ saĩ sahiẏā
sūrappahĕ vimāṇĕ vitthiṇṇaĕ  $  ṇāṇāviha-maṇi-gaṇahĩ ravaṇṇaĕ
tahĩ icchiẏaĩ suhaĩ māṇeppiṇu  $  sāẏarāĩ caüvīsa gameppiṇu
cavĕvi jāẏa puṇu ari-kari-aṅkusa  $  sīẏahĕ ṇandaṇa iha lavaṇaṅkusa"

ghattā:

taṃ tehaü vaẏaṇu  $  ṇisuṇeppiṇu parama-muṇindahŏ
      huu vimbhaü garuu  $  vijjāhara-suravara-vindahŏ


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 3:

helā
jāṇĕvi puvva-vaïra-samvandhu vihi mi tāhaṃ  $  sīẏahĕ kāraṇeṇa somitti-rāvaṇāhaṃ
aṇṇu vi vahu-dukkha-ṇirantarāĩ  $  a-pamāṇaĩ suṇĕvi bhavantarāĩ
dahamuha-bhāẏara-jāṇaï-valāhã  $  suggīva-vāli-bhāmaṇḍalāhã
kĕ vi āsaṅkiẏa gaẏa bhaẏahŏ ke vi  $  kĕ vi thiẏa ṇiẏa-maṇĕ maccharu muevi
kĕ vi thiẏa cintā-sāẏarĕ visevi  $  kĕ vi huva maha-dukkha viuddha ke vi
kĕ vi saẏalu pariggahu pariharevi  $  atthakkaĕ thiẏa pāvajja levi
aṇṇekka ke vi thiẏa vaü dharevi  $  sammatta-mahabbharĕ khandhu devi
bhūgoẏara-khaẏara-surāsurehĩ  $  saẏalĕhĩ mi muṇihĩ ṇāmiẏa-sirehĩ
ṇīsesa-jīva-mambhīsaṇāsu  $  kiu sāhukkāru vihīsaṇāsu

ghattā:

"bho bho guṇa-uvahi  $  paĩ honteṃ viṇaẏa-sahāveṃ
      amhĕhĩ ĕu cariu  $  āẏaṇṇiu muṇihĩ pasāeṃ"


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 4:

helā
to etthantarĕ tiloẏagga-patta-ṇāmo  $  vuttu kiẏantavattĕṇa sarahaseṇa rāmo
"paramesara sadhara-dharitti-pāla  $  maĩ tujjhu pasāeṃ sāmisāla
supaẏāma-gāma-paṭṭaṇa-ṇiutta  $  raẏaṇāẏara desa aṇeẏa bhutta
māṇiẏaü pavara-pīvara-thaṇāu  $  suravahu-rūvohāmiẏa-dhaṇāu
acchiu viulĕhĩ jaṇa-maṇaharehĩ  $  givvāṇa-vimāṇĕhĩ vara-gharehĩ
ārūḍhu turaẏa-gaẏa-rahavarehĩ  $  kīliu vaṇa-sari-sara-laẏaharehĩ
devaṅgaĩ vatthaĩ parihiẏāĩ  $  icchaĕ aṅgāĩ pasāhiẏāĩ
ṇiruvama-ṇacciẏaĩ paloiẏāĩ  $  vahu-bheẏa-geẏa-vajjaĩ suāĩ
aṇuhuttu saẏalu ihaloẏa-sokkhu  $  jammahŏ vi ṇa lakkhiu kahi mi dukkhu
mahu puttu vivāiu devi jujjhu  $  ṇiẏa-sattiĕ pesaṇu kiẏaü tujjhu

ghattā:

evahĩ dāsarahi  $  uvaḍhukkaï jāva ṇa maraṇaü
      mukka-pariggahaü  $  vari tāma lemi tava-caraṇaü


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 5:

helā

labbhaï jagĕ asesu kiẏa-ṇaravarinda-seva  $  dullahu ṇavara ekku pāvajja-raẏaṇu deva
teṃ kajjeṃ lahu hatthutthallahi  $  maĩ paraloẏa-kaṅkha mokkallahi
iẏa-vaẏaṇĕhĩ jaṇa-jaṇiẏāṇandeṃ  $  vuttu kiẏantavattu valahaddeṃ
"vaccha vaccha pāvajja laeppiṇu  $  savva-saṅga-paricāu kareppiṇu
kiha cariẏaĕ para-harĕhĩ bhamesahi  $  pāṇi-pattĕ bhoẏaṇu bhuñjesahi
kiha dūsaha parisaha vi sahesahi  $  aṅgĕ mahā-mala-paḍalu dharesahi
kiha dharaṇiẏala-saẏaṇĕ sovesahi  $  kāṇaṇĕ viẏaṇĕ ghorĕ ṇisi ṇesahi
kiha dukkara-uvavāsa karesahi  $  pakkhu māsu chammāsa gamesahi
rukkha-mūlĕ āẏāvaṇu desahi  $  tuhiṇa-kaṇāvali dehĕ dharesahi
to seṇāṇi bhaṇaï "suha-bhāẏaṇu  $  jo chaḍḍami tuha ṇeha-rasāẏaṇu
jo lacchīharu ujjhĕvi sakkami  $  so kiṃ avaraĩ sahĕvi ṇa sakkami

ghattā:

miccu-surāuhĕṇa  $  deha-iri jāva ṇihammaï
      tāva khaṇeṇa vari  $  ajarāmara-desahŏ gammaï


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 6:

helā
kāleṇa vi ṇarinda vaḍḍhiẏa-mahanta-sou  $  hosaï tuha samāṇu avarĕhĩ vi sahũ viou
taïẏahũ dukkaru jīviu chuṭṭaï  $  vahu-dukkhĕhĩ mahu hiẏavaü phuṭṭaï
teṃ kajjeṃ ṇa vi vāriu thakkami  $  caü-gaï-kāṇaṇĕ bhamĕvi ṇa sakkami"
taṃ ṇisuṇĕvi valu dummaṇa-vaẏaṇaü  $  vollaï aṃsu-jalolliẏa-ṇaẏaṇaü
"tuhũ sa-kiẏatthaü jo iu vujjhĕvi  $  mahu-sama siẏa jara-tiṇam iva ujjhĕvi
ghoru vīru tava-caraṇu samicchahi  $  iẏa jammeṃ jaï mokkhu ṇa pecchahi
avasaru pariẏāṇĕvi saṃkheveṃ  $  samvohevaü haũ paĩ deveṃ
jaï jāṇahi uvaẏāru ṇiruttaü  $  sambharejja to ĕu jaṃ vuttaü"
sŏ vi sarahasu sa-viṇaü paṇaveppiṇu  $  "ema karemi deva" pabhaṇeppiṇu

ghattā:

vandĕvi muṇi-pavaru  $  "dikkhahĕ pasāu" pabhaṇantaü
     khaṇĕ kiẏantavaẏaṇu  $  vahu-ṇarahĩ samaü ṇikkhantaü


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 7:

helā

sahasā huu maharisi bhava-bhava-saẏāhã bhīu  $  sīlāharaṇa-bhūsio karaẏaluttarīu
to muṇi ahiṇandĕvi amara-saẏa  $  ṇiẏa-ṇiẏa-bhavaṇahã sahasatti gaẏa
sīrāuho vi saṃcallu tahĩ  $  sā acchaï sīẏāevi jahĩ
dīsaï ajjiẏa-gaṇa-pariẏariẏa  $  dhruva-tāra va tārālaṅkariẏa
ṇaṃ samaẏa-lacchi vimalamvariẏa  $  ṇaṃ sāsaṇa-devaẏa avaẏariẏa
pekkhĕvi puṇu thiu āsaṇṇu valu  $  ṇaṃ saraẏa-jalaẏa-mālahĕ acalu
cintantu pariṭṭhiu ekku khaṇu  $  dara-vāha-bhariẏa-avicala-ṇaẏaṇu
"jā ciru ghaṇa-ravahŏ vi tasaï maṇĕ  $  sovaï hiẏa-icchiẏa-vara-saẏaṇĕ
sā vaṇaẏara-sadda-bhaẏāulaĕ  $  vahu-hīra-khuṇṭa-kusa-saṅkulaĕ
vara-kāṇaṇĕ paguṇa guṇabbhahiẏa  $  kiha raẏaṇi gamesaï bhaẏa-rahiẏa

ghattā:

jampiẏa-piẏa-vaẏaṇa  $  aṇukūla maṇojja mahāsaï
      suha-uppāẏaṇiẏa  $  kahĩ labbhaï erisa tiẏamaï


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 8:

helā
dhi maĩ kiẏaü asundaraṃ jaṇahũ kāraṇeṇaṃ  $  jaṃ ghallāviẏāsi piẏa vaṇĕ akāraṇeṇaṃ"
cintĕvi eva sīẏa ahiṇandiẏa  $  ṇaṃ jiṇa-paḍima surindeṃ vandiẏa
jiha teṃ tema sumittihĕ jāeṃ  $  tiha vara-vijjāhara-saṅghāeṃ
"tuhũ sa-kiẏattha jāĕ supasiddhaü  $  jiṇavara-vaẏaṇāmiu uvaladdhaü
jā vandaṇiẏa jāẏa ṇīsesahũ  $  vāla-juvāṇa-jaraṅkiẏavesahũ
kanta-jaṇera-kulaĩ appaü jaṇu  $  paĩ ujjāliu saẏalu vi tihuẏaṇu"
puṇu ṇīsallu karevi mahavvala  $  jāṇaï ahiṇandĕvi gaẏa hari-vala
lavaṇaṅkusa-kumāra vicchāẏā  $  ṇaṃ ravi-sasahara ṇippaha jāẏā
gaẏa ṇara-ṇaravarinda-vijjāhara  $  sundara-kaḍaẏa-maüḍa-kuṇḍala-dhara

ghattā:

dasaraha-rāẏa-suẏa  $  ṇaravara-lakkhĕhĩ pariẏariẏa
      inda-paḍinda jiha  $  tiha ujjhāuri païsariẏa


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 9:

helā
etthantarĕ ṇievi valaeu païsaranto  $  risaha-jiṇinda-paḍhama-ṇandaṇahŏ aṇuharanto
ṇāṇā-rasa-sampuṇṇa-ṇirantaru  $  ṇāẏariẏā-ẏaṇu cavaï paropparu
"ĕhu so valu ṇiẏa-bhua-vala-vīẏaü  $  dīsaï gimbhu jema ṇissīẏaü
soha ṇa pāvaï uttama-sattaü  $  ṇaṃ jiṇa-dhammu daẏā-paricattaü
ṇaṃ joṇhaĕ āmelliu sasaharu  $  ṇaṃ dittiĕ dūrujjhiu diṇaẏaru
ĕhu so jeṃ viṇivāiu rāvaṇu  $  lakkhaṇu lakkhaṇa-lakkhaṅkiẏa-taṇu
iẏa veṇṇi vi jaṇa te lavaṇaṅkusa  $  sīẏā-ṇandaṇa kari va ṇiraṅkusa
taraṇi-teẏa ṇivvūḍha-mahāhava  $  jehĩ parajjiẏa lakkhaṇa-rāhava
ĕhu so vajjajaṅghu vala-sālaü  $  puṇḍarīẏa-puravara-paripālaü

ghattā:

ĕhu so sattuhaṇu  $  sattuhaṇu samarĕ aṇivāriu
     ṇandaṇu suppahahĕ  $  jeṃ mahu mahurāhiu māriu


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 10:

helā
ĕhu so jaṇaẏa-ṇandaṇo jaẏasirī-ṇivāso  $  rahaṇeura-purāhivo tihuaṇe paẏāso
ĕhu so suggīvu varāhimāṇu  $  pamaẏaddhaẏa-vijjāhara-pahāṇu
kikkindha-ṇarāhivu vāli-bhāi  $  tārāvaï tārā-vaï va bhāi
ĕhu so mārui akkhaẏa-viṇāsu  $  jeṃ diṇṇu pāu sirĕ rāvaṇāsu
ĕhu so suviẏaḍḍhāevi-kantu  $  laṅkesu vihīsaṇu viṇaẏa-vantu
ĕhu so ṇalu ghāiu jeṇa hatthu  $  ĕhu ṇīlu vivāiu jeṃ pahatthu
ĕhu so aṅgaü thira-thora-vāhu  $  jeṃ kiu mandoẏari-kesa-gāhu
ĕhu so pavaṇañjaü suhaḍa-pavaru  $  paripālaï jo āicca-ṇaẏaru
ĕhu so mahindu añjaṇahĕ tāu  $  maṇaveẏa-mahāeviĕ sahāu
āẏaü sahi tiṇṇi vi jaṇiu tāu  $  avarāiẏa-kaïkaẏa-suppahāu

ghattā:

puṇṇaghaṇahŏ taṇaẏa  $  sā eha visallā-sundari
      satti-haü (?) jāĕ raṇĕ  $  parirakkhiu lakkhaṇa-kesari"


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 11:

helā

ṇāẏariẏā-ẏaṇāsu ālāva eva jā̃va  $  lakkhaṇa-paümaṇāha rāulĕ païṭṭha tā̃va
surasari-jaüṇa-pavāha va sāẏarĕ  $  sasi-divasaẏara va attha-dharāharĕ
kesari vva giri-kuharabbhantarĕ  $  saddattha va vāẏaraṇa-kahantarĕ
cintaï valu piẏa-soẏabbhaïẏaü  $  "pekkhu keva sīẏaĕ tavu laïẏaü
haũ bhattāru jaṇaddaṇu devaru  $  jaṇaü jaṇaṇu bhāmaṇḍalu bhāẏaru
ṇandaṇa dui vi eẏa lavaṇaṅkusa  $  avarāiẏa sāsuva dīhāusa
iha mahi eu rajju ĕu paṭṭaṇu  $  ĕu gharu ĕhu avaru vi vandhava-jaṇu
iẏa puṇṇima-sasi-saṇṇiha-chattaĩ  $  kaha savvaï mi jhatti paricattaĩ
suravaraha mi asakku kiu sāhasu  $  vahu-kālahŏ vi thaviu mahiẏalĕ jasu
evahĩ ubbhāsiẏa-parivāẏahŏ  $  hontu maṇoraha paẏa-saṅghāẏahŏ"

ghattā:

lakkhaṇu cintavaï  $  sīẏā-guṇa-gaṇa-maṇa-rañjiu
      "haũ viṇu jāṇaïĕ  $  huu ajju jaṇeri-vivajjiu"


_______________________________________________________________


START
PAUMACARIU, Kaṇḍa V, Saṃdhi 85, Kaḍavaka 12:

to ettahĕ vi tāva paï-putta-moha-cattā  $  tiẏa-saṃbhūi-ṇindiẏā aï-mahanta-sattā
jā pāusa-siri vva su-paohara  $  āsi tiẏasa-juvaïhĩ va maṇohara
sā taveṇa parisosiẏa jāṇaï  $  ṇaṃ divasaẏareṃ gimbhĕ mahā-ṇaï
duppariṇāma dūrĕ parisesiẏa  $  ghaṇa-maloha-kañcuĕṇa vihūsiẏa
paramāgama-juttiĕ kiẏa pāraṇa  $  vasikiẏa pañcendiẏa-vara-vāraṇa
ruhira-maṃsa-parivajjiẏa-dehī  $  jīviĕ jaṇahŏ jaṇiẏa-sandehī
pāẏaḍa-atthi-ṇivaha-sira-jālī  $  pharusāiṇa savvaṅga-karālī
ghoru vīru tava-caraṇu kareppiṇu  $  hāẏaṇāĩ vāsaṭṭhi gameppiṇu
diṇa tettīsa samāhi laheppiṇu  $  thiẏa indahŏ indattaṇu leppiṇu
tiẏasāvāsĕ gampi solahamaĕ  $  vara-vimāṇĕ sūrappaha-ṇāmaĕ
kañcaṇa-sihari-sihara-saṅkāsaĕ  $  viviha-raẏaṇa-paha-kiẏa-vimalāsaĕ

ghattā:

hari-rāmujjhiẏaü  $  avaru vi jo dikkha laesaï
     sagga-mokkha-suhaĩ  $  so savvaĩ sa ĩ bhu ñjesaï




iẏa pomacariẏa-sese  $  saẏambhuevassa kaha vi uvvarie
tihuẏaṇa-saẏambhu-raïe  $  sīẏā-saṇṇāsa-pavvam iṇaṃ
vandaïāsiẏa-mahakaï-saẏambhu-  $  lahu-aṅgajāẏa-viṇivaddhe
siri-pomacariẏa-sese  $  pañcāsimo imo saggo


----------  [86. chāẏāsīmo saṃdhi]  ----------


uvaladdhĕṇa indattaṇĕṇa  $  sīẏa-pahuttaṇu kiṃ vaṇṇijjaï
tihi mi jagĕhĩ jaṃ ṇiruvamaü  $  jaï para taṃ ji tāsu uvamijjaï"
hruvakam


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 1:


to uttamaṅgĕ lāiẏa-kareṇa  $  pabhaṇiu gottamu magahesareṇa
"paramesara ṇiru thira-thora-gattĕ  $  ṇikkhantĕ su-sattĕ kiẏantavattĕ
volīṇaĕ sāsaĕ suha-ṇihāṇĕ  $  vaïdehī-saṇṇāsaṇa-vihāṇĕ
kantujjhiu evahĩ daṇu-vimaddu  $  kahi kāĩ karesaï rāmacandu
kiṃ lakkhaṇu kāĩ samīra-taṇaü  $  kiṃ bhāmaṇḍalu kiṃ jaṇaü kaṇaü
kiṃ lavaṇu kāĩ aṅkusu kumāru  $  kiṃ laṅkāhivu suggīu tāru
kiṃ pavaṇañjaü dahimuhu mahindu  $  candoẏari jamvavu indu kundu
kiṃ ṇalu ṇīlu vi sattuhaṇu aṅgu  $  pihumaï suseṇu aṅgaü taraṅgu
aṭṭha vi ṇārāẏaṇa-taṇaẏa kāĩ  $  aṇṇu vi āhuṭṭha vi sua-saẏāĩ
gaü gavaü candakaru dummuho vi  $  avaru vi kiṅkaru jo valahŏ ko vi

ghattā:

kiṃ avarāiẏa vimala-maï  $  kiṃ sumitta suppaha guṇa-sārā
      kāĩ karesaï doṇa-suẏa  $  ĕu saẏalu vi vajjarahi bhaḍārā"


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 2:

iẏa vaẏaṇĕhĩ muṇi-jaṇa-maṇahareṇa  $  vuccaï pacchima-jiṇa-gaṇahareṇa
"āẏaṇṇahi seṇiẏa diḍha-maṇāhã  $  vahu-divasĕhĩ rāhava-lakkhaṇāhã
dasa-disi-paribhamiẏa-mahājasāhã  $  amuṇiẏa-pamāṇa-kaẏa-sāhasāhã
suravara-jaṇa-ṇaẏaṇa-maṇoharāhã  $  musumūriẏa-arivara-puravarāhã
kañcaṇathāṇahŏ kañcaṇaraheṇa  $  paṭṭhaviu lehu kañcaṇa-raheṇa
"mahu ghariṇi jaẏaddaha jagĕ pasiddha  $  sura-sari va suvāṇiẏa kula-visuddha
dui duhiẏaü tāhĕ viẏakkhaṇāu  $  ahiṇava-jovvaṇaü sa-lakkhaṇāu
mandāiṇi-ṇāmeṃ tahĩ mahanta  $  lahu candabhāẏa puṇu rūvavanta

ghattā:

tāhã saẏamvara-kāraṇĕṇa  $  miliẏa saẏala mahi-goẏara kheẏara
    tumhahĩ viṇu sohanti ṇa vi  $  inda-paḍinda-rahiẏa ṇaṃ suravara


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 3:


ĕu pariẏāṇĕvi sahasatti tehĩ  $  sarahasĕhĩ rāma-cakkesarehĩ
paripesiẏa aṅkusa-lavaṇa ve vi  $  hari-ṇandaṇa aṭṭha kumāra je vi
ṇaṃ pacaliẏa aṭṭha vi disa-karinda  $  ṇaṃ vasu ṇaṃ aṭṭha vi visaharinda
aṇṇekka taṇaẏa sāhaṇa-samāṇa  $  paṭṭhaviẏāhuṭṭha-saẏa-ppamāṇa
avara vi kumāra diḍha-kaḍhiṇa-deha  $  avaropparu parivaḍḍhiẏa-saṇeha
sa-vimāṇa paẏaṭṭa ṇahaṅgaṇeṇa  $  pariveḍhiẏa vijjāhara-gaṇeṇa
ṇaṃ juga-khaĕ huavahu canda-sūra  $  saṇi-kaṇaẏa-keu-guru-rāhu kūra
joẏanta caüddisu mahi samatta  $  taṃ kañcaṇathāṇu khaṇeṇa patta

ghattā:

chatta-cindha-siggiri-ṇiẏaru  $  dīsaï purĕ kumāra-saṅghāeṃ
    ṇaṃ vivāha-maṇḍavu viulu  $  ṇimmiu lavaṇaṅkusahã vihāeṃ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 4:


to ṇahĕ pekkhĕvi āgamaṇu tāhã  $  dasasandaṇa-ṇandaṇa-ṇandaṇāhã
veẏaḍḍha-ṇivāsiẏa sāṇurāẏa  $  ahimuha vijjāhara saẏala āẏa
sahũ tehĩ milĕvi kañcaṇarahāsu  $  gaẏa samuha saẏamvara-maṇḍavāsu
jahĩ gāḍha ṇiviḍa vahu mañca vaddha  $  ṇāvaï sakkaï-kaẏa kavva-vandha
jahĩ ṇaravara paẏaḍiẏa-vahu-viẏāra  $  khaṇĕ galĕ vandhanti muẏanti hāra
khaṇĕ lenti aṇeẏaĩ bhūsaṇāĩ  $  caü-disu joẏanti ṇiẏaṃsaṇāĩ
jahĩ suvvaï vīṇā-veṇu-saddu  $  paḍu-paḍaha-murava-ruñjā-ṇiṇaddu
jahĩ maṇaharu kĕ vi gāẏanti geu  $  aï-su-saru suhāvaü viviha-bheu
tahĩ te kumāra saẏala vi païṭṭha  $  ṇāṇā-maṇimaẏa-mañcĕhĩ ṇiviṭṭha

ghattā:

ṇiẏa-rūvohāmiẏa-maẏaṇa  $  solaha-āharaṇālaṅkariẏā
      māṇusa-veseṃ dharaṇi-ẏalĕ  $  amara-kumāra ṇāĩ avaẏariẏā

_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 5:


to rūva-pasaṇṇaü  $  veṇṇi vi kaṇṇaü  $  gahiẏa-pasāhaṇaü
    ṇiruvama-sohaggaü  $  kariṇi-valaggaü  $  jaṇa-maṇa-vindhaṇaü
maṇi-vimala-kaẏāsahŏ  $  ṇiẏaẏa-ṇivāsahŏ  $  suha-diṇĕ ṇiggaẏaü
    ṇava-kamala-dalacchiu  $  sarasaï-lacchiu  $  ṇāĩ samāgaẏaü
sa-viseseṃ bhalliu  $  ṇaṃ dui bhalliu  $  maẏaṇeṃ melliẏaü
    guṇa-gaṇa-paḍihatthiu  $  vara-vaṇa-lacchiu  $  ṇaṃ saṃcalliẏaü
thiẏa caühu mi pāsahĩ  $  mañca-sahāsahĩ  $  vara joẏantiẏaü
    mohaṇa-laẏa-māẏaü  $  ekkahĩ āẏaü  $  ṇaṃ mohantiẏaü
ṇaṃ sukaï-ṇivaddhaü  $  kahaü rasaḍḍhaü  $  maṇĕ païsantiẏaü
    sohagga-viseseṃ  $  teṃ vavaeseṃ  $  ṇaṃ ṇāsantiẏaü
aï-visama-visāḍhaü  $  visahara-dāḍhaü  $  ṇaṃ mārantiẏaü
    ṇaṃ raṇĕ ḍhukkantiu  $  maggaṇa-pantiu  $  virahu karantiẏaü
ṇaṃ gimbhĕ phurantiu  $  diṇaẏara-dittiu  $  santāvantiẏaü
   ṇaṃ āuha-dhāraü  $  diṇṇa-pahāraü  $  mucchāvantiẏaü

ghattā:

aggaĕ kariṇi samāruhiẏa  $  dhāi saẏala darisāvaï ṇaravara
    ṇāvaï cāru vasanta-siri  $  vihĩ phullandhua-pantihĩ taruvara


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 6:


joẏavi bhū-goẏara catta keva  $  khama-daĕhĩ kugaï-gaï-maggu jeva
puṇu melliẏa vijjāhara-ṇarinda  $  ṇaṃ gaṅgā-jaüṇĕhĩ vahu-girinda
avarĕ vi pariharĕvi gaẏāu tetthu  $  te sīẏā-ṇandaṇa ve vi jetthu
jahĩ chatta-saṇḍa-maṇḍavu mahantu  $  sura-maṇi-kara-ṇiẏarandhāra-vantu
ravikanta-pahujjoiẏa-diẏantu  $  avarĕhi mi maṇihĩ maha-soha dintu
pekkhĕvi lavaṇaṅkusa turiu savvu  $  gaü parigalevi ciru rūva-gavvu
jeṭṭhovari puṇu mandāiṇīĕ  $  parighitta māla gaẏa-gāmiṇīĕ
aṅkusahŏ candabhāẏāĕ teva  $  pariosiẏa ṇahaẏalĕ saẏala deva
kiu kalaẏalu tūraĩ āhaẏāĩ  $  vicchāẏaĩ jāẏaĩ vara-saāĩ
ṇaṃ ṇihi-cukkaĩ vāiẏa-kulāĩ  $  cintanti gamaṇa-hiẏaẏāulāĩ

ghattā:

"kiṃ viṇibhindahũ mahi gaẏaṇu  $  kiṃ sāẏarĕ giri-vivarĕ paīsahũ
      dhīsohagga-bhagga-rahiẏa  $  jāhũ tetthu jahĩ jaṇĕṇa ṇa dīsahũ"


_______________________________________________________________

START
PAUMACARIU, Kaṇḍa V, Saṃdhi 86, Kaḍavaka 7:

tāva duṇṇivārāri-maddaṇā  $  maṇĕ viruddha somitti-ṇandaṇā
tisaẏa-tīsa-vīsa-ppamāṇaẏā  $  palaẏa-kāla-rūvāṇumāṇaẏā
muṇĕvi vāla vikkama-gurukkaẏā  $  saẏala avara vara pāsĕ ḍhukkaẏā
saṇṇiẏaṃ duaṃ tehĩ seṇṇaẏaṃ  $  ghaṇa-ulaṃ va ṇaha-ẏalĕ ṇisaṇṇaẏaṃ
phaṇi-ulaṃ va accanta-kūraẏaṃ  $  diṇṇa-ghora-gambhīra-tūraẏaṃ
samara-rasa-diḍhāvaddha-pariẏaraṃ  $  pāusamvaraṃ ṇaṃ sa-dhaṇuharaṃ
raha-vimāṇa-haẏa-gaẏa-ṇirantaraṃ  $  viviha-cindha-chāiẏa-diẏantaraṃ
jāva valaï kira bhīsaṇāuhaṃ  $  vihi mi rāma-ṇandaṇahã sammuhaṃ

ghattā:

tāva tehĩ aṭṭhahĩ vi tahĩ  $  lacchīhara-mahaevī-jāĕhĩ
    dhariu ṇiẏaẏa-bhāẏarĕhĩ sahũ  $  ṇaṃ taïlokka-cakku disa-ṇāĕhĩ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 8:


"ahŏ ahŏ bhāẏarahŏ ma karahŏ kohu  $  maṃ vaḍḍhārahŏ rahu-kulĕ virohu
jo jāẏa-diṇahŏ laggĕvi saṇehu  $  so vala-lakkhaṇahã ma khaẏahŏ ṇehu
āẏahã para kaṇṇahã kāraṇeṇa  $  avaropparu kāĩ mahā-raṇeṇa
guṇa-viṇaẏa-saẏaṇa-khama-ṇāsaṇeṇa  $  tihuaṇĕ dhikkāra-pagāsaṇeṇa
kalahanti e vi para jeva rāẏa  $  ku-purisa viṇṇāṇa-kalā-aṇāẏa
tumhĕhĩ puṇu saẏalaĩ aï-samattha  $  guṇavanta viẏāṇiẏa-atthasattha
lajjijjaï aṇṇu vi rāhavāsu  $  kiha vaẏaṇu ṇiesahũ gampi tāsu
suṭṭhu vi maẏa-mattaü miliẏa-bhiṅgu  $  kiṃ ṇiẏa-karu paricappaï maẏaṅgu"

ghattā:

iẏa piẏa-vaẏaṇĕhĩ avarĕhi mi  $  te uvasāmiẏa māṇa-samuṇṇaẏa
    ṇaṃ vara-guru-mantakkharĕhĩ  $  kiẏa gaï-muha-ṇivaddha vahu paṇṇaẏa


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 9:


puṇu te avaloĕvi vāra-vāra  $  sahũ kaṇṇahĩ lavaṇaṅkusa-kumāra
vahu-vandiṇa-vandĕhĩ thuvvamāṇa  $  caü-disa-jaṇa-pomāijjamāṇa
ṇisuṇĕvi gijjantaĩ maṅgalāĩ  $  tūraĩ gahirāĩ sa-kāhalāĩ
pekkheppiṇu siẏa-sampaẏa-vihou  $  vara-āṇavaḍicchiu saẏalu lou
appāṇaü pariṇindanti kẽva  $  hari-daṃsaṇĕ sura tava-hīṇa jẽva
"amhaĩ tikhaṇḍa-mahivaïhĕ putta  $  lāẏaṇṇa-rūva-jovvaṇa-ṇirutta
vahu-guṇa vahu-sāhaṇa vahu-sahāẏa  $  su-paẏāva atula-bhuẏa-vala-sahāẏa
ṇa vi jāṇahũ hīṇa guṇeṇa keṇa  $  ekkahŏ vi ṇa ghattiẏa māla jeṇa
ghattā:

ahavaï kāĩ visūriĕṇa  $  labbhaï saẏalu vi ciru kaẏa-puṇṇĕhĩ
    jīvahŏ maṇĕṇa samicchiẏaü  $  kiṃ saṃpaḍaï kiĕhĩ païsuṇṇĕhĩ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 10:


vari turiu gampi tava-caraṇu lehũ  $  jeṃ siddhi-vahua-karaẏalu dharehũ"
ĕu cintĕvi avahatthiẏa-bhaẏāsu  $  puṇu gaẏa valevi lakkhaṇahŏ pāsu
viṇṇaviu ṇaveppiṇu "ṇisuṇi tāẏa  $  pajjattaü visaẏa-suhehĩ rāẏa
amhaĩ saṃsāra-mahāsamuddĕ  $  duṭṭhaṭṭha-kamma-jalaẏara-raüddĕ
duggaï-gama-khārāpāra-ṇīrĕ  $  bhaẏa-kāma-koha-indiẏa-gahīrĕ
micchatta-garuẏa-vāẏanta-vāĕ  $  jara-maraṇa-jāi-velā-ṇihāĕ
vara-viviha-vāhi-kallola-juttĕ  $  paribhamaṇāṇantāvattaïttĕ
maẏa-māṇa-viula-pāẏāla-vivarĕ  $  aliẏāgama-saẏala-kudīva-ṇiẏarĕ
maha-mohubbhaḍa-cala-pheṇa-sohĕ  $  savioẏa-soẏa-vaḍavāṇalohĕ
paribhamiẏa suiru a-lahanta dhammu  $  kaha kaha vi laddhu puṇu maṇua-jammu

ghattā:

evahĩ eṇa kalevarĕṇa  $  jahiṃ kahiṃ vi ṇatthi jama-ḍāmaru
      jiṇa-pāvajja-taraṇḍaĕṇa  $  jāhũ desu jahĩ jaṇu ajarāmaru"


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 11:


suẏa-vaẏaṇu suṇeppiṇu lakkhaṇeṇa  $  avaloĕvi puṇu puṇu takkhaṇeṇa
paricumvĕvi matthaĕ vāra-vāra  $  gaggara-gireṇa pabhaṇiẏa kumāra
"iha siẏa iha sampaẏa eu rajju  $  ĕhu sura-tiẏa-samu piẏa-ẏaṇu maṇojju
kula-jāẏaü āẏaü māẏarīu  $  āẏaü savvaha mi mahattarīu
pāsāẏa eẏa aï-sohamāṇa  $  kañcaṇa-girivara-siharāṇumāṇa
āẏaĩ avarāĩ vi pariharevi  $  kiha vaṇĕ ṇivasesahũ dikkha levi
haũ tumha ṇeha-vandhaṇĕ ṇiuttu  $  kiṃ parisesĕvi savvahu mi juttu"
paḍivuttu kumārĕhĩ "kāĩ eṇa  $  vahueṇa ṇirattheṃ jampieṇa
mokkalli tāẏa mā hou vigghu  $  sijjhaü tava-caraṇa-ṇihāṇu sigghu"

ghattā:

ema bhaṇeppiṇu sa-rahasĕhĩ  $  gampiṇu mahindodhuẏa(?)ṇandaṇa-vaṇĕ
     pāsĕ mahavvala-muṇivarahã  $  laïẏa dikkha ṇīsesahũ takkhaṇĕ


_______________________________________________________________

START
PAUMACARIU, Kaṇḍa V, Saṃdhi 86, Kaḍavaka 12:


ettahĕ vi tāma bhāmaṇḍalāsu  $  vihavohāmiẏa-ākhaṇḍalāsu
rahaṇeura-pura-paramesarāsu  $  ṇiṇṇāsiẏa-sattu-ṇaresarāsu
kāmiṇi-muha-paṅkaẏa-mahuarāsu  $  vara-bhogāsattahŏ maṇaharāsu
mandara-ṇiẏamva-kīlaṇa-maṇāsu  $  ṇivisu vi a-mukku muddhaṅgaṇāsu
sirimāliṇi-bhajjālaṅkiẏāsu  $  maẏagalahŏ va suṭṭhu maẏaṅkiẏāsu
āharaṇa-vihūsiẏa-avaẏavāsu  $  acchantahŏ sura-līlāĕ tāsu
ekkahĩ diṇĕ sihi-ula-kaẏa-vamālu  $  sampāiu vāsārattu kālu
kasaṇujjala-ṇava-ghaṇa-pihiẏa-gaẏaṇu  $  paẏaḍiẏa-suracāu adiṭṭha-tavaṇu
aṇavaraẏa-thora-khara-ṇīra-dhāru  $  cala-vijjula-kaẏa-kakuhandhaẏāru

ghattā:

tetthu kālĕ bhāmaṇḍalahŏ  $  mandira-sattama-bhūmihĕ thakkahŏ
      matthaĕ paḍiẏa taḍatti taḍi  $  sela-siharĕ ṇaṃ paharaṇu sakkahŏ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 13:

jaṃ uttamaṅgĕ ṇivaḍiu ṇihāu  $  taṃ pāṇahĩ melliu jaṇaẏa-jāu
gaẏa turiẏa rāma-lakkhaṇahŏ vatta  $  "bhāmaṇḍala-kaha kālahŏ samatta"
tehi mi pabhaṇiu "raṇa-saẏa-samatthu  $  amhahã ṇivaḍiu dāhiṇaü hatthu"
lavaṇaṅkusa sattuhaṇeṇa sahiẏa  $  ṇisuṇeviṇu soẏa-ggahĕṇa gahiẏa
"hā māma māma guṇa-raẏaṇa-khāṇi  $  kahĩ gaü muevi garuāhimāṇi
ettiẏa-kālahŏ sihi-mahura-vāẏa  $  hā muẏa amhāriẏa ajju māẏa"
ṇisuṇāviu jaṇaü vi turiu āu  $  lahu-bhāẏareṇa kaṇaeṃ sahāu
tahŏ puṇu pucchijjaï dukkhu kāĩ  $  to vaṇṇijjaï jaï vahu-muhāĩ

ghattā:

me(?mi)lĕvi asesahĩ vandhavĕhĩ   $  soẏāmaṇi-saṃcūriẏa-kāẏahŏ
    sahasā loẏācāru kiu  $  diṇṇu salilu bhāmaṇḍala-rāẏahŏ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 14:


to vahu-divasĕhĩ māruvi sa-jāu  $  sa-vimāṇu kaṇṇakuṇḍala-purāu
pariẏariẏaü vahu-kheẏara-jaṇeṇa  $  anteura-sahiu ṇahaṅgaṇeṇa
gaü vandaṇa-hattiĕ turiu meru  $  ṇaṃ jakkhiṇi-jakkhĕhĩ sahũ kuveru
pekkhantu desa-desantarāĩ  $  veẏaḍḍha-ubhaẏa-seḍhihĩ purāĩ
kula-giri-siri-saravara-jiṇavarāĩ  $  vāviu kappadduma-laẏaharāĩ
guha-kūḍaĩ khettaĩ kāṇaṇāĩ  $  viṇṇi vi kuru-bhūmiu uvavaṇāĩ
savvaĩ piẏa-ghariṇihĩ dakkhavantu  $  vihasantu khaṇe khaṇĕ puṇu ramantu
uru-rahasuddhasiẏa-samatta-gattu  $  maṇahara-giri-mandara-siharu pattu

ghattā:

pavara-vimāṇahŏ oẏarĕvi  $  karĕvi paẏāhiṇa turiẏa sa-kanteṃ
    ṇimmala-bhattiĕ jiṇa-bhavaṇĕ  $  thui pārambhiẏa puṇu haṇuvanteṃ


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 15:

"jaẏa jaẏa jiṇavarinda dharaṇinda-ṇarinda-surinda-vandiẏā  $  jaẏa jaẏa canda-khanda-vara-vintara-vahu-vindāhiṇandiẏā
jaẏa jaẏa vambha-sambhu-maṇa-bhañjaṇa-maẏaraddhaẏa-viṇāsaṇā  $  jaẏa jaẏa saẏala-samagga-dubbheẏa-paẏāsiẏa-cāru-sāsaṇā
jaẏa jaẏa suṭṭhu puṭṭha-duṭṭhaṭṭha-kamma-diḍha-vandha-toḍaṇā  $  jaẏa jaẏa koha-loha-aṇṇāṇa-māṇa-duma-panti-moḍaṇā
jaẏa jaẏa bhavva-jīva saṃsāra-samuddahŏ turiu tāraṇā  $  jaẏa jaẏa haẏa-tisalla jaẏa jāi-jarā-maraṇaĩ ṇivāraṇā
jaẏa jaẏa saẏala-vimala-kevala-ṇāṇujjala-divva-loẏaṇā  $  jaẏa jaẏa bhava-bhavantarāvajjiẏa-duriẏa-maloha-coẏaṇā
jaẏa jaẏa tijaẏa-kamala-vaẏa-daẏa-ṇaẏa-ṇiruvama-guṇa-gaṇālaẏā  $  jaẏa jaẏa visaẏa-vigaẏa jaẏa jaẏa dasa-viha-dhammāṇuvālaẏā
tuhũ savvaṇhu savva-ṇiravekkhu ṇirañjaṇu ṇikkalo paro  $  tuhũ ṇiravaẏavu suhumu paramappaü paramu lahu paramparo
tuhũ ṇilleu a-guru paramāṇuu akkhaü vīẏarāẏao  $  tuhũ gaï maï jaṇeru sasa māẏari bhāẏari suhi sahāẏao"

ghattā:

ẽva viviha-thottĕhĩ thuṇĕvi  $  [puṇu] puṇu jiṇavaru pujjĕvi añcĕvi
    pavaṇa-puttu pallaṭṭu ṇahĕ  $  mandara-giri-siharaĩ pariañcĕvi


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 16:


tahŏ haṇuvahŏ ṇaẏaṇāṇandaṇāsu  $  jiṇa-vandaṇa-aṇurāiẏa-maṇāsu
ṇiẏa-līlaĕ entahŏ bharaha-khettu  $  parigaliu divasu atthamiu mittu
aṇuratta sañjha ṇaṃ vesa āẏa  $  ṇaṃ rakkhasi rattāratta jāẏa
vahalandhaẏāra puṇu ḍhukka rāi  $  masi-khapparu vihiu samattha (?) ṇāĩ
tahĩ kālĕ haṇuu taṇu-paha-jiẏakku  $  suradunduhi-selĕ sa-seṇṇu thakku
joaï kasaṇujjalu jāva gaẏaṇu  $  sasi-virahiu ṇiddīvaü va bhavaṇu
tahĩ tāva ṇiẏacchiẏa ṇiru gurukka  $  ṇahaẏalahŏ paḍanti samujjalukka
savvahŏ vi jaṇahŏ sajjhasu karanti  $  ṇaṃ vijjula-leha paripphuranti
gaha-tārā-rikkhĕhĩ paha haranti  $  palaẏāṇala-jālahĕ aṇuharanti
sā thovantarĕ a-muṇiẏa-pamāṇa  $  atthakkaĕ ṇiĕvi vilīẏamāṇa

ghattā:

cintiu ṇiẏa-maṇĕ sundarĕṇa  $  "dhiddhigatthu saṃsāra-ṇivāsu
      taṃ tila-mittu vi kiṃ pi ṇa vi  $  jāsu ṇa dīsaï bhuvaṇĕ viṇāsu


_______________________________________________________________

START
PAUMACARIU, Kaṇḍa V, Saṃdhi 86, Kaḍavaka 17:


divasĕhĩ maṇa-mūḍhahũ ārisāhũ  $  eha jĕ avattha amhārisāhũ
lhikkantahã giri-vara-kandare vi  $  mañjūsahã asivara-pañjare vi
caü-disahĩ bhavantahã amvare vi  $  lukkantahã sāẏarĕ mandare vi
āĕhĩ avarehĩ ṇa muaï mittu  $  to vari para-loẏahŏ diṇṇu cittu
jovvaṇu vara-kuñjara-kaṇṇa-cavalu  $  jīviu taṇagga-jala-vindu-taralu
sampaẏa dappaṇa-chāẏā-samāṇa  $  siẏa maru-haẏa-dīva-sihāṇumāṇa
saraẏabbha-chāhi-sacchāu atthu  $  tiṇa-jaliẏa-jalaṇa-samu saẏaṇa-satthu
tusa-muṭṭhi va ṇiru ṇīsāru dehu  $  jala-reha va diṭṭha-paṇaṭṭhu ṇehu

ghattā:

ĕu jāṇantu vi pekkhu kiha  $  acchami chāiu mohaṇa-jāleṃ
    iẏa girivarĕ sūruggamaṇĕ  $  kallĕ ji dikkha lemi kiṃ kāleṃ"


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 18:


cintantahŏ hiẏavaĕ tāsu eva  $  gaẏa raẏaṇi kameṇa ku-vuddhi jeva
uggamiu divāẏaru ṇahĕ vihāi  $  pāvajja-ṇihālaü āu ṇāĩ
āucchĕvi piẏa-mahilā-ṇihāu  $  santāṇĕ ṭhavevi ṇiẏaṅgajāu
ṇīsarĕvi vimāṇahŏ aṇila-puttu  $  ṇara-jāṇu caḍiu maṇi-gaṇa-ṇiuttu
gaü ṇaravara-sahiu jiṇinda-bhavaṇu  $  cāraṇa-risi lakkhiu dhammaraẏaṇu
pariẏañcĕvi jiṇa-vandaṇa karevi  $  puṇu du-vihu pariggahu pariharevi
paṇṇāsahĩ satta-saĕhĩ sahāu  $  khaẏarahã dikkhaṅkiu sāṇurāu
vandhumaïhĕ pāsĕ su-paümarāẏa  $  dikkhaṅkiẏa pahu-suggīva-jāẏa
sāṇaṅgakusuma tiha kharahŏ dhīẏa  $  tiha sirimāliṇi ṇala-suẏa viṇīẏa
tiha laṅkāsundari guṇahã rāsi  $  jā pariṇiẏa laṅkāurihĩ āsi
avaraü vi maṇohara tiẏaü tāva  $  ṇikkhantaü aṭṭha sahāsa jāva

ghattā:

iẏa ekkekka-pahāṇiẏaü  $  sirisaïlahŏ aï-pāṇa-piẏāriu
     aṇṇaü puṇu kiṃ jāṇiẏaü  $  jāu tetthu pavvaïẏaü ṇāriu


_______________________________________________________________


START
PAUMACARIU, Kaṇḍa V, Saṃdhi 86, Kaḍavaka 19:


vatta suṇĕvi rovaï maru-añjaṇa  $  "hā haṇuvanta rāma-maṇa-rañjaṇa
hā hā uhaẏa-vaṃsa-saṃvaddhaṇa  $  hā varuṇāhiva-suẏa-saẏa-vandhaṇa
hā mahinda-māhindi-parāẏaṇa  $  hā hā āsālī-viṇivāẏaṇa
hā hā vajjāuha-darisiẏa-vaha  $  laṅkāsundari-kiẏa-pāṇiggaha
hā givvāṇaravaṇa-vaṇa-cūraṇa  $  akkhakumāra-savala-musumūraṇa
hā ghaṇavāhaṇa-raṇa-osāraṇa  $  hā vijjā-laṅgūla-pahāraṇa
hā hā ṇāga-pāsa-vahu-toḍaṇa  $  hā hā rāvaṇa-mandira-moḍaṇa
hā hā laṅkā-paüli-ṇiloṭṭaṇa  $  hā hā vajjoẏara-dalavaṭṭaṇa
hā lakkhaṇa-visalla-melāvaṇa  $  saẏa-vāraü jūrāviẏa-rāvaṇa
amhahũ vihi mi putta ṇa kahantaü  $  kiha ekkallaü jji ṇikkhantaü"
eva bhaṇĕvi suẏa-soẏabbhaïẏaĩ  $  jiṇaharu gampi tāĩ pavvaïẏaĩ

ghattā:

sŏ vi maẏaraddhaü vīsamaü  $  mārui ghora-vīra-tava-tattaü
      vahu-divasĕhĩ kevalu lahĕvi  $  jetthu sa ẏa mbhu-deu tahĩ pattaü



kaïrāẏassa vijaẏasesiẏassa  $  vitthāriu jaso bhuvaṇe
tihuẏaṇa-saẏambhuṇā  $  pomacariẏa-seseṇa ṇisseso
iẏa pomacariẏa-sese  $  saẏambhuevassa kaha vi uvvarie
tihuẏaṇa-saẏambhu-raïe  $  mārui-ṇivvāṇa-pavvam iṇaṃ
vandaïāsiẏa-tihuẏaṇa-saẏambhu-  $  pariraïẏa-rāmacariẏassa
sesammi jaga-pasiddhe  $  chāẏāsīmo imo saggo


----------  [87. sattāsīmo saṃdhi]  ----------


vahu-divasĕhĩ te lakkhaṇa-sua vi  $  duddharu dūsahu tavu karĕvi
jiha haṇuu tema dhuẏa-kamma-raẏa  $  thiẏa siva-sāsaĕ païsarĕvi
dhruvakam


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 1:


to iẏa vatta suṇĕvi riu-maddeṃ  $  vihasĕvi vollijjaï valahaddeṃ
"lahavi eẏa vara-bhoẏa maṇohara  $  haẏavara gaẏavara rahavara ṇaravara
vahu-sīmantiṇīu suhi-saẏaṇaĩ  $  dhaṇa-kalahoẏa-dhaṇṇa-maṇi-raẏaṇaĩ
ṇa vi māṇanti kamala-saṇṇiha-muha  $  ṇārāẏaṇa-pavaṇañjaẏa-taṇuruha
mahu ṇa muṇantahŏ bhava-bhaẏa-laïẏā  $  pekkhu keva saẏala vi pavvaïẏā
maṃchuḍu te vāeṃ uṭṭhaddhā  $  ahavaï kahi mi pisāeṃ laddhā
jima vāmohiẏa jima ummāhiẏa  $  kusalu ṇa atthi vejjĕ ṇa vi vāiẏa
teṃ kajjeṃ vihoẏa parisesĕvi  $  gaẏa taveṇa appāṇaü bhūsĕvi"

ghattā:

dhavalaṅgahŏ siva-suha-bhāẏaṇahŏ  $  jiṇavara-vaṃsa-samubbhavahŏ
    rāhavahŏ vi jahĩ jaḍa-maï havaï  $  tahĩ aṇṇahŏ ṇa vi hoi kahŏ


_______________________________________________________________

START
PAUMACARIU, Kaṇḍa V, Saṃdhi 87, Kaḍavaka 2:


aṇṇahĩ diṇĕ suravarahã variṭṭhaü  $  sahasaṇaẏaṇu ṇiẏa-sahaĕ ṇiviṭṭhaü
ṇaṃ suragiri sesa-iri-sahāẏaü  $  diṇaẏara-koḍi-teẏa-sacchāẏaü
vara-sīhāsaṇa-siharāruhiẏaü  $  ṇava-tiẏa-acchara-koḍihĩ sahiẏaü
vivihāharaṇa-phuranta-sarīraü  $  giri va dhīru jalahi va gambhīraü
maha-riddhiĕ sattiĕ sampuṇṇaü  $  uttama-vala-rūveṇa pasaṇṇaü
loẏavāla-pamuhahã suha-pavarahã  $  vollaï samaü asesahã amarahã
"jāsu pasāeṃ ĕu indattaṇu  $  labbhaï devattaṇu siddhattaṇu
jeṃ saṃsāra-ghora-rivu ekkeṃ  $  viṇihaü ṇāṇa-samujjala-cakkeṃ
jo bhava-sāẏara-duhaĩ ṇivāraï  $  bhaviẏa-lou helāĕ ji tāraï

ghattā:

uppaṇṇahŏ jasu mandara-siharĕ  $  tiẏasendĕhĩ ahiseu kiu
     taṃ paṇavahŏ saĩ savvāẏarĕṇa  $  jaï icchahŏ bhava-maraṇa-khaü


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 3:

jo saẏarāẏara pihimi mueppiṇu  $  thiu bhuvaṇa-ttaẏa-siharĕ caḍeppiṇu
jāsu ṇāmu sivu sambhu jiṇesaru  $  deva-devu mahaevu mahesaru
jiṇu jiṇindu kāleñjaru saṅkaru  $  thāṇu hiraṇṇagabbhu titthaṅkaru
vihu saẏambhu saddhammu saẏampahu  $  bhaẏaü aruhu arahantu jaẏappahu
sūri ṇāṇa-loẏaṇu tihuẏaṇa-guru  $  kevali ruddu viṇhu haru jaga-guru
suhumu sokkhu ṇiravekkhu paramparu  $  paramappaü paramāṇu paramaparu
a-guru a-lahuu ṇirañjaṇu ṇikkalu  $  jaga-maṅgalu ṇiravaẏavu su-ṇimmalu

ghattā:

iẏa ṇāmĕhĩ sura-ṇara-visaharĕhĩ  $  jo saṃthuvvaï bhuvaṇa-ẏalĕ
    tahŏ aṇudiṇu risaha-bhaḍārāhŏ  $  bhattiĕ laggahŏ paẏa-juvalĕ


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 4:

jīvu aṇāi-ṇihaṇu bhava-sāẏarĕ  $  kamma-vaseṇa bhamantu duhāẏarĕ
kema vi maṇuẏa-jammĕ uppajjaï  $  dhammahŏ ṇavara tahi mi mohijjaï
micchā-tavĕṇa jāu hīṇāmaru  $  mujjhaï cavĕvi hoi vi paḍivaü ṇaru
maha-riddhiẏahŏ vi surahŏ su-vallaha  $  hoi ṇarattĕ vohi aï-dullaha
dukkhu dukkhu so dhammahŏ laggaï  $  aṇṇāṇiu puṇu kira kahĩ laggaï
aha devo vi hovi paḍivaü ṇaru  $  ṇaru vi hovi puṇu paḍivaü suravaru
ahŏ devahŏ kaïẏahã maṇuattaṇĕ  $  vohi lahesahũ jiṇavara-sāsaṇĕ
aṭṭha-duṭṭha-kammāri haṇesahũ  $  avicalu siddhālaü pāvesahũ"
ekkeṃ sureṇa vuttu to suravaï  $  "saggĕ vasantahã amhahã iẏa maï
maṇuattaṇĕ puṇu savvahã mujjhaï  $  koha-loha-maẏa-māṇĕhĩ rujjhaï
ahavaï jaï ṇa vi maṇĕ pariacchahi  $  to kiṃ paümaṇāhu ṇa ṇiẏacchahi
cavĕvi vamha-ṇāmahŏ sura-loẏahŏ  $  kiha āsattaü maṇua-vihoẏahŏ

ghattā:

vihasevi vuttu saṅkandaṇĕṇa  $  "jīva-ṇihāẏa-ṇirundhaṇahã
      saṃsārĕ saṇeha-ṇivandhu diḍhu  $  majjhĕ asesahã vandhaṇahã


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 5:


lacchīharu kasaṇujjala-dehaü  $  rāmovari-parivaḍḍhiẏa-ṇehaü
ekku vi ṇivisu viou ṇa icchaï  $  uvagarehũ pāṇehĩ vi vañchaï
ettiu jāṇami haũ ahŏ devahŏ  $  maraṇahŏ ṇāmeṇa ji valaevahŏ
ṇa vi jīvaï ṇiruttu dāmoẏaru  $  rāmu muaü teṃ kema sahoẏaru
kiha vīsaraü viviha-uvaẏārā  $  je cintaviẏa-maṇoraha-gārā
kiha vīsaraü aüjjha muevaü  $  samaü saẏalĕ vaṇa-vāsĕ bhamevaü
kiha vīsaraü raüddu mahāraṇu  $  sa-tisira-khara-dūsaṇa-saṅghāraṇu
kiha vīsaraü samarĕ paharevaü  $  indaï vi-rahu karevi dharevaü
kiha vīsaraü sa-rosu bhiḍevaü  $  laṅkesara-sira-kamala khuḍevaü

ghattā:

avara vi uvaẏāra jaṇaddaṇahŏ  $  kiha rahuvaï maṇĕ vīsaraï
     teṃ acchaï paḍiuvaẏāra-maï  $  ṇeha-vasaṃgaü kiṃ karaï"


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 6:


āẏaṇṇĕvi iẏa vaẏaṇaĩ cavantu  $  aṇṇu vi jāṇĕvi āsaṇṇa-mittu
jaẏakārĕvi vāsavu cāru-vesa  $  gaẏa ṇiẏa-ṇiẏa-ṇilaẏahã sura asesa
tahĩ ṇavara sa-vibbhama viṇṇi deva  $  pacaliẏa lakkhaṇahŏ viṇāsu jeva
"valu muẏaü suṇevi saṇehavantu  $  pekkhahũ so kāĩ karaï aṇantu
kiha rūaï pajampaï kāĩ vaẏaṇu  $  ārūsaï kahŏ kahĩ kuṇaï gamaṇu
muhu soeṃ kehaü hoi tāsu  $  kerisaü dukkhu anteurāsu"
eu vaẏaṇu pajampĕvi raẏaṇacūlu  $  aṇṇekku vi ṇāmeṃ amiẏacūlu
viṇṇi vi kaẏa-ṇicchaẏa gaẏa turanta  $  ṇiviseṇa aüjjhā-ṇaẏari patta

ghattā:

māẏāmaü valaevahŏ bhavaṇĕ  $  devahĩ kaluṇu saddu garaü
    kiu juvaï-ṇivaha-dhāhā-gahiru  $  "hā hā rāhavacandu muu"


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 7:


jaṃ halahara-maraṇa-saddu ṇisuu  $  taṃ bhaṇaï visaṇṇu sumitti-suu
"hā kāĩ jāu phuḍu rāhavahŏ"  $  lahu addhu cavantahŏ eva tahŏ
sahũ vāẏaĕ jīviu ṇiggaẏaü  $  hari-dehahŏ ṇaṃ rūsĕvi gaẏaü
vara-jāẏarūva-khambhāsiẏaü  $  sīhāsaṇĕ vitthiṇṇaĕ thiẏaü
a-ṇimīliẏa-loẏaṇu thaḍḍha-taṇu  $  leppamaü ṇāĩ thiu mahumahaṇu
taṃ pekkhĕvi suravara ve vi jaṇa  $  appaü ṇindanti visaṇṇa-maṇa
aïlajjiẏa pacchātāva-kaẏa  $  sohamma-saggu sahasatti gaẏa

ghattā:

suravara-māẏaĕ viuruvviẏaü  $  pariẏāṇĕvi hari-gehiṇihĩ
    āḍhattu paṇaẏa-kuviẏaĩ karĕvi  $  savvĕhĩ suṭṭhu saṇehiṇihĩ


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 8:


to pāsĕ ḍhukka āula-maṇāhã  $  sattāraha sahasa varaṅgaṇāhã
ka vi paṇaïṇi paṇaeṃ bhaṇaï eva  $  "rosāviu kavaṇeṃ akkhu deva
jo ku-maïĕ kiu avarāhu tujjhu  $  so saẏalu vi ekkasi khamahi majjhu'
sabbhāveṃ aggaĕ kā vi ṇaḍaï  $  ka vi daïẏahŏ calaṇa-ẏalehĩ paḍaï
ka vi maṇaharu vīṇā-vajju vāi  $  ka vi viviha-bheu gandhavvu gāi
ka vi āliṅgaï ṇibbhara-saṇeha  $  cumvaï kavolu somāla-deha
ka vi kusumaĩ sīsĕ samuddharevi  $  tosāvaï sirĕ seharikarevi
ka vi muhu joĕvi maliẏaṅgavaṅgu  $  uṭṭhāvaï kiẏa-kara-sāha-bhaṅgu

ghattā:

aṇṇāu vi ceṭṭhaü vahu-vihaü  $  juaïhĩ jāu jāu kiẏaü
    jiha kiviṇa-loĕ siẏa-sampaẏaü  $  savvaü gaẏaü ṇiratthiẏaü


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 9:


to ĕha vatta ṇisuṇeppiṇu rāmu  $  sahasatti āu jagĕ ṇāẏa-ṇāmu
lakkhaṇu kumāru jahĩ tahĩ païṭṭhu  $  vahu-piẏahã majjhĕ ṇiẏa-bhāu diṭṭhu
savvarĕ (?) virāmĕ sasi-vaẏaṇa-chāu  $  ṇiru ṇiccalu siri-parihariẏa-kāu
kākutthu pacintaï raṇĕ dusajjhu  $  "maṃchuḍu lacchīharu kuiu majjhu
teṃ kajjeṃ ṇa vi āẏaü vi gaṇaï  $  ṇa vi kāĩ vi abbhutthāṇu kuṇaï"
sirĕ cumvĕvi pabhaṇiu "sundaraccha  $  kiṃ mahu ālāvu ṇa dehi vaccha
kahĕ kāĩ thiẏaü kaṭṭhamaü ṇāĩ"  $  pariẏāṇiu ciṇhĕhĩ muaü bhāi
avaloiu puṇu saẏalu vi sarīru  $  mucchāviu khaṇĕ valaeva-vīru

ghattā:

jiha taruvaru chiṇṇaü mūlĕ tiha  $  mahihĕ paḍiu ṇicceẏaṇaü
    maru-hāra-ṇīra-candaṇa-jalĕhĩ  $  huu kaha kaha vi sa-ceẏaṇaü


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 10:


uṭṭhiu soāuru rahu-taṇaü  $  vahu-vāha-pihiẏa-dīṇāṇaṇaü
taṃ bhāu ṇievi sa-ṇeurĕṇa  $  dhāhāviu hari-anteurĕṇa
"hā ṇāha āu saĩ dāsarahi  $  kiṃ sīhāsaṇahŏ ṇa oẏarahi
hā ṇāhatthāṇu samāgaẏahã   $  sammāṇu karahi ṇaravara-saẏahã
hā ṇāha pasaṇṇa-cittu havahi  $  ṇiẏa-piẏaü ruantiu saṃthavahi"
etthantarĕ tiṇṇi vi āiẏaü  $  suppaha-sumitti-avarāiẏaü
"hā lakkhaṇa putta" bhaṇantiẏaü  $  appaü karaẏalĕhĩ haṇantiẏaü
tiha āu khaṇaddheṃ sattuhaṇu  $  ṇivaḍiu hari-calaṇahĩ vimaṇa-maṇu

ghattā:

"hā hā bhāẏari ṇiẏa-māẏariu  $  dhīrahi soẏāuṇṇiẏaü
    paĩ viṇu dhuvu jāẏaü ajju mahu  $  disaü asesaü suṇṇiẏaü"


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 11:


to hari-māẏari sumitti ruaï  $  guṇa sumarĕvi garua dhāha muaï
" hā putta putta kahĩ gaẏaü tuhũ  $  hā thiu vicchāẏaü kāĩ muhu
hā maĩ atthāṇĕ ṇiacchiẏaü  $  evahĩ jĕ cavantaü acchiẏaü
hā kāĩ jāu ĕu acchariu  $  jeṃ mahu ṇillakkhaṇa ṇāmu kiu
hā putta putta sīẏāhavahŏ  $  kiṃ maṇĕ ṇivviṇṇaü rāhavahŏ
ekkellaü chaḍḍĕvi jeṇa gaü  $  hā putta ajuttaü eu taü"
etthantarĕ suṇĕvi mahāusĕhĩ  $  asahantĕhĩ duhu lavaṇaṅkusĕhĩ
pariẏāṇĕvi jīviu dehu calu  $  jaẏakārĕvi rāmahŏ paẏa-jualu

ghattā:

gampiṇu jiṇaharu jahĩ amiẏasaru  $  ṇivasaï muṇi bhava-bhaẏa-haraṇu
    kaïvaẏa-kumāra-ṇaravarĕhĩ sahũ  $  vīhi mi laïẏaü tava-caraṇu


_______________________________________________________________

START
PAUMACARIU, Kaṇḍa V, Saṃdhi 87, Kaḍavaka 12:


lacchīhara-maraṇaü ekkattahĩ  $  lavaṇaṅkusa-viou aṇṇettahĩ
ekkeṇa ji khaṇeṇa mucchijjaï  $  vihĩ duhehĩ puṇu kiṃ pucchijjaï
bhāi ṇiĕvi pariẏaḍḍhiẏa-malaharu  $  puṇu vi puṇu vi dhāhāvaï halaharu
"hā lakkhaṇa lakkhaṇa-lakkhaṅkiẏa  $  pekkhu kema mahu sua dikkhaṅkiẏa
paĩ viṇu ko mahu sahũ gamu sandhaï  $  ko sīhoẏaru samarĕ ṇivandhaï
paĩ viṇu ko mahu pesaṇu sāraï  $  vajjaẏaṇṇu ṇaravaru sāhāraï
paĩ viṇu vālikhillu ko dhāraï  $  ko taṃ ruddabhutti viṇivāraï
paĩ viṇu ko bhañjaï dharaṇīdharu  $  dharaï aṇantavīru ko duddharu

ghattā:

sattiu aridamaṇa-ṇarāhivahŏ  $  pañca paḍicchĕvi saĩ samarĕ
  paĩ viṇu lakkhaṇa khemañjalihĕ  $  kahŏ laggaï jiẏapaüma karĕ


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 13:

hā lakkhaṇa paĩ viṇu guṇaharāhã  $  uvasaggu haraï ko muṇivarāhã
paĩ viṇu a-kileseṃ bhuvaṇĕ kāsu  $  karĕ laggaï asivaru sūrahāsu
paĩ viṇu ko helaĕ garua-dhīru  $  viṇivāẏaï samvukumāru vīru
paĩ viṇu saṃdarisiẏa-vahu-viẏāru  $  ko pariẏāṇaï candaṇahi-cāru
paĩ viṇu ko jīviu haraï tāhã  $  tīhi mi tisiraẏa-khara-dūsaṇāhã
paĩ viṇu ko dhīraï pamaẏa-satthu  $  ko koḍi-siluddharaṇahũ samatthu
paĩ viṇu laṅkā-ṇaẏarihĕ samīvĕ  $  ko jiṇaï haṃsarahu haṃsa-dīvĕ
paĩ viṇu ko indaï dharaï bhāi  $  ko rāvaṇa-sattiĕ samuhu thāi
paĩ viṇu kahŏ āvaï kiẏa-visalla  $  divasaẏarĕ aṇuṭṭhantaĕ visalla
paĩ viṇu uppajjaï kahŏ rahaṅgu  $  ko darisaï vahurūviṇihĕ bhaṅgu
paĩ viṇu kiẏantu ko rāvaṇāsu  $  ko siẏa-dāẏāru vihīsaṇāsu

ghattā:

paĩ viṇu maṇiṭṭha mahu bhāiṇara  $  ko melāvaï piẏa-ghariṇi
      pālesaï ṇiru ṇiruvaddaviẏa  $  ko ti-khaṇḍa-maṇḍiẏa dharaṇi


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 14:

hā tavahŏ vigaẏa mahu putta ve vi  $  lacchīhara gampiṇu āu levi
hā muĕ maccharu lahu pāliela  $  vaṭṭaï aṇagāra-muṇinda-vela
hā kiṃ mahu uvari paṇaṭṭhu ṇehu  $  hā jaṇu saṃthavahi ruvantu ehu
iha cakkeṃ jeṃ haü vaïri-cakku  $  so visahahi keva kiẏanta-cakku
hā kāĩ karami saṃcarami ketthu  $  ṇa vi taṃ paesu suhu lahami jetthu
ṇiḍḍahaï jema bhāẏara-viou  $  tiha ṇa vi visu visamu ṇa pisuṇu lou
ṇa vi gimha-ẏālĕ khara-diṇaẏaro vi  $  ṇa vi pajjāliu vaïsāṇaro vi
hā ujjhāuri-pāẏāru khasiu  $  ikkhukka-vaṃsa-maẏaraharu susiu"

ghattā:

puṇu āliṅgaï cumvaï pusaï  $  aṅkĕ thaveppiṇu puṇu ruvaï
    jīviĕṇa vi mukkaü mahumahaṇu  $  rāmu saṇeheṃ ṇa vi muẏaï


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 15:


lakkhaṇa-guṇa-gaṇa maṇĕ sumaranteṃ  $  dasaraha-jeṭṭha-sueṇa ruvanteṃ
ruṇṇu aüjjhā-jaṇĕṇa aseseṃ  $  avarāiĕ suppahaĕ viseseṃ
ruṇṇu sallasundariĕ visālaĕ  $  ruṇṇu visallaĕ tiha guṇamālaĕ
ruṇṇu raẏaṇacūlaĕ vaṇamālaĕ  $  tiha kallāṇamāla-ṇāmālaĕ
ruṇṇu saccasiri-jaẏasiri-somĕhĩ  $  dahimuha-sua-guṇavaï-jiẏapomĕhĩ
ruṇṇu kamalaloẏaṇa-sasimuhiẏahĩ  $  sasivaddhaṇa-sīhoẏara-duhiẏahĩ
ruṇṇu aṇeẏahĩ vandhava-saẏaṇĕhĩ  $  khaṇĕ khaṇĕ vihihĕ diṇṇa-duvvaẏaṇĕhĩ

ghattā:

jasu soeṃ mukkala mukka-sara  $  saĩ jaẏa-siri lacchi vi ruvaï
    tahĕ ujjhāurihĕ kamāgaĕhĩ  $  ko vi ṇa garua dhāha muaï


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 16:


to dasa-disu pasariẏa eha vatta  $  sahasā vijjāharavarahã patta
saẏala vi sa-kalatta sa-putta āẏa  $  suggīva-vihīsaṇa-sīhaṇāẏa
sasivaddhaṇa-tāra-taraṅga-jaṇaẏa  $  sa-virāhiẏa gavaẏa-gavakkha-kaṇaẏa
kolāhala-inda-mahinda-kunda  $  dahimuha-suseṇa-jamvava-samudda
sasikara-ṇala-ṇīla-pasaṇṇakitti  $  maẏa-saṅkha-rambha-divasaẏara-jotti
saẏala vi aṃsua-jala-bhariẏa-ṇaẏaṇa  $  tuhiṇāhaẏa-kamala-vivaṇṇa-vaẏaṇa
valaevahŏ calaṇĕhĩ paḍiẏa kẽva  $  taïlokka-guruhĕ givvāṇa jẽva

ghattā:

avaloiu puṇu asahantaĕhĩ  $  cakkāhiu sampattu khaü
    vigaẏa-ppahu dara-oṇalla-siru  $  ṇaṃ kiu keṇa vi leppamaü


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 17:


taṃ ṇiĕvi sumittā-taṇaü tehĩ  $  dhāhāviu vara-vijjāharehĩ
"hā hā kālaho ṇihāṇa-pāla  $  aï-dūrīhūaü sāmisāla
hā hā kahĕ pesaṇu kiṃ pi ṇāha  $  hā ajju jāẏa amhaĩ aṇāha
hā hā jaṇa-maṇa-jaṇiẏāṇurāẏa  $  kahĕ ko pesesaï vahu-pasāẏa
hā hā sāmiẏa jaẏa-siri-ṇivāsa  $  paĩ viṇu ṇa vi rāhava-jīviẏāsa
hā hā sāmiẏa savvovaẏāri  $  hā hā maẏaraharāvatta-dhāri
hā sāmiẏa tuha daẏa-riṇu imeṇa  $  parisujjhaï ṇa vi ekkeṃ bhaveṇa
teṃ kajjeṃ kiṃ ĕu juttu tujjhu  $  jeṃ muĕvi jāhi ṇa kahantu gujjhu"

ghattā:

teṃ kaluṇārāveṃ ṇaravarahã  $  dasa-disi kaṇṇaü suravara vi
    vaṇasaïu ṇaïu maha-jalahi giri  $  rovāviẏa vara visahara vi


_______________________________________________________________


START
PAUMACARIU, Kaṇḍa V, Saṃdhi 87, Kaḍavaka 18:


appaü santhaviu vihīsaṇeṇa  $  puṇu pabhaṇiu rāhavacandu teṇa
"parisesahi deva mahantu sou  $  kāsu ṇa bhuvaṇantarĕ huu viou
ṇa vi ekkahŏ eẏahŏ antakaraṇu  $  savvahŏ vi jaṇahŏ jara-jamma-maraṇu
jīvahŏ bhava-gahaṇĕ ṇa kā vi bhanti  $  cañcalaĩ sarīraĩ honti janti
uppatti jeva tiha dhuvu viṇāsu  $  kiṃ rovahi kāraṇĕ lakkhaṇāsu
kaïu vi amhehĩ tumhehĩ eva  $  pahu gamaṇu karevaü eṇa jeva
jaï jīva-rāsi āvaï ṇa jāi  $  to meiṇi-maṇḍalĕ ketthu māi
jaï maraṇu ṇāhĩ bho rāmaẏanda  $  to kahĩ gaẏa kulaẏara jiṇavarinda
kahĩ bharaha-pamuha cakkavaï pavara  $  kahĩ rudda-kaṇha-valaeva avara

ghattā:

ĕu jāṇĕvi saẏalāgama-kusala  $  vaẏaṇu mahāraü maṇĕ dharahi
      jhāẏahi sa ẏa mbhu taïlokka-guru  $  duhu du-kalattu va pariharahi


iẏa pomacariẏa-sese  $  saẏambhuevassa kaha vi uvvarie
tihuaṇa-saẏambhu-raïe  $  hari-maraṇaṃ ṇāma pavvam iṇaṃ
vandaïāsiẏa-kaïrāẏa-  $  taṇaẏa-tihuaṇa-saẏambhu-ṇimmavie
pomacariẏassa sese  $  sattāsīmo imo saggo
tihuaṇa-saẏambhu ṇavaraṃ  $  ekko kaïrāẏa-cakkiṇuppaṇṇo
paümacariẏassa cūlāmaṇi vva  $  sesaṃ kaẏaṃ jeṇa


----------  [88. aṭṭhāsīmo saṃdhi]  ----------


tahĩ avasarĕ sirasā paṇavantĕhĩ  $  valu viṇṇaviu saẏala-sāmantĕhĩ
"paramesara uvasoha samārahŏ  $  lacchīhara-kumāru saṃkārahŏ"
dhruvakaṃ


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 1:


pabhaṇaï sīrāuhu iẏa vaẏaṇĕhĩ  $  "ḍajjhahŏ tumhĕhĩ sahũ ṇiẏa-saẏaṇĕhĩ
ḍajjhaü māẏa-vappu tumhāraü  $  hou cirāusu bhāi mahāraü
uṭṭhi jāhũ lakkhaṇa lahu tettahĕ  $  khala-vaẏaṇaĩ suvvanti ṇa jettahĕ
ẽva cavĕvi cumvĕvi ālāvĕvi  $  vāsueu ṇiẏa-khandhĕ caḍāvĕvi
gaü valaeu aṇṇu thāṇantaru  $  païṭhu turantu pavara-majjaṇaharu
"bhāi viujjhahi kettiu sovahi  $  ṇhāṇa-vela parilhasiẏa ṇa joẏahi"
puṇu pīḍhovari thavĕvi ṇavamhĕhĩ  $  ahisiñcaï vara-kañcaṇa-kumbhĕhĩ
puṇu bhūsaï maṇi-raẏaṇāharaṇĕhĩ  $  sasahara-tavaṇa-teẏa-avaharaṇĕhĩ
puṇu vollaï samāṇu sūẏārahŏ  $  "bhoẏaṇa-vihi lahu karahŏ kumārahŏ
teṇa vi vitthāriu hari-pariẏalu  $  dei piṇḍa muhĕ maṇĕ mohiu valu
ṇa vi ahilasaï ṇa pekkhaï lakkhaṇu  $  jiṇa-vaẏaṇu va a-bhavvu a-viẏakkhaṇu

ghattā:

tahŏ āẏaĩ avaraĩ vi karantahŏ  $  ṇiẏa-khandheṃ hari-maḍaü vahantahŏ
      bhāi-vioẏa-jāẏa-aï-khāmahŏ  $  addhu varisu volīṇaü rāmahŏ


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 2:


to tāva eu vaïẏaru suṇevi  $  lacchīhara-maraṇaü maṇĕ muṇevi
khara-dūsaṇa-rāvaṇa sambharevi  $  samvukka-vaïru ṇiẏa-maṇĕ dharevi
pariẏāṇĕvi rahuvaï soẏa-gahiu  $  ṇīsesa-seṇa-vāvāra-rahiu
sāmarisa-khaẏara-ṇaravara-ṇiutta  $  āiẏa vahu indaï-sunda-putta
ṇahĕ vajjamāli-raẏaṇakkha-pamuha-  $  valaïẏa-kiẏanta-dhaṇu-bhīma-pamuha
"maru chindahũ ajju kumāra-sīsu  $  vahu-kālahŏ saṃbhāiu havīsu
jaṃ laïu khaggu ciru sūrahāsu  $  jaṃ samvukumārahŏ kiu viṇāsu
jaṃ khara-dūsaṇa-tisaraẏahã maraṇu  $  kiu akkhaẏa-rāvaṇa-pāṇa-haraṇu

ghattā:

jaṃ vahu-ṭhāĕhĩ amhahã aṇudiṇu  $  diṇṇu aṇantaru vaïru mahā-riṇu
    taṃ saẏalu vi melĕvi ṇiẏa-vuddhiĕ  $  pheḍahũ ajju savvu sahũ viddhiĕ"


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 3:

to suṇĕvi āẏa rivu rāhaveṇa  $  āẏāmiu vajjāvattu teṇa
rahĕ caḍĕvi thaviu ucchaṅgĕ bhāi  $  joiẏa paḍivakkha jameṇa ṇāĩ
etthantarĕ je māhinda patta  $  sura jāẏa jaḍāi-kiẏantavatta
te takkhaṇĕ āsaṇa-kampa hovi  $  avahiĕ pariẏāṇĕvi āẏa ve vi
guṇa sumarĕvi sāmihĕ bhatti-vanta  $  sampāiẏa ujjhāuri turanta
viuruvviu suravara-valu aṇantu  $  "maru valahŏ valahŏ ḍhukkahŏ" bhaṇantu
taṃ pekkhĕvi hari-vala-rivu paṇaṭṭha  $  laṅghanti disaü ṇaṃ hariṇa taṭṭha
vollaï raẏaṇakkhu sa-vajjamāli  $  "duhu ko va ṇa pāvaï kiẏa-duvāli
amhahĩ saẏala vi galiẏāhimāṇa  $  ṇillajja duṭṭha dujjaṇa aẏāṇa
kiha laṅka gampi suha-daṃsaṇāsu  $  pekkhesahũ vaẏaṇu vihīsaṇāsu"

ghattā:

ema bhaṇĕvi indiẏa-dubbheẏahŏ  $  gampiṇu pāsĕ muṇihĕ raïveẏahŏ
      bhava-viratta ṇara-ṇiẏarālaṅkiẏa  $  te sundindaï-suẏa dikkhaṅkiẏa


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 4:

to rivu-bhaĕ vigaẏaĕ saẏalĕ guṇa-raẏaṇa-sāẏareṇaṃ  $  seṇāṇiẏa-surĕṇa rāma-vohaṇa-kiẏāẏareṇaṃ
ṇimmiu siñcijjamāṇu salileṇa sukka-rukkho  $  sampattĕ vasanta-māsĕ virahi vva suṭṭhu sukkho
olaggiu ku-pahu ṇāĩ ṇipphalu adiṇṇa-chāo  $  kiviṇu va saĩ patta-phulla-paricattu samala-kāo
vasaha-kalevara-juammi halu thavĕvi ṇa-kiẏa-khevo  $  vāhaï pakkhiraï vīu silavaṭṭĕ vīẏa-devo
rovaï pāhāṇe kamala-uppala-ṇihāu pavaro  $  pavirolaï manthaṇīĕ pāṇiu kiẏanta-amaro
puṇu pīlaï vāluāĕ ghāṇaü jaḍāi-ṇāmo  $  attha-viruddhāĩ tāĩ avaraï mi ṇiĕvi rāmo
pabhaṇaï "bho bho aẏāṇa tuhũ mūḍha ṇiẏa-maṇeṇaṃ  $  kiṃ salilahŏ karahi hāṇi jara-rukkha-siñcaṇeṇaṃ
māẏāsahi piẏara maḍaẏa-juale ẏa vīẏa-sīre  $  ṇa vi loṇiu hoi parimanthie vi ṇīre (?)
vālua-paripīlaṇeṇa tellovaladdhi katto  $  icchiẏa-phalu kiṃ vi ṇatthi āẏāsu para mahanto"

ghattā:

to vuccaï kiẏanta-givvāṇeṃ  $  "tuhu mi eu parivajjiu pāṇeṃ
      vahahi sarīru jeṇa avisiṭṭhaü  $  kahĕ phalu kāĩ etthu paĩ diṭṭhaü"


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 5:


taṃ ṇisuṇevi vaẏaṇu ṇīsāmeṃ  $  hari avaruṇḍĕvi vuccaï rāmeṃ
"kiṃ siri-ṇilaü kumāru dugucchahi  $  jaï ṇa muṇahi to seraü acchahi
kettiu cavahi aṇiṭṭhu amaṅgalu  $  dosu paḍhukkaï taü para kevalu"
jampaï jāva vaẏaṇu iu halaharu  $  tāva laeviṇu suhaḍa-kalevaru
āu jaḍāi vahantaü khandheṃ  $  vuttu valeṇa bhāi-soandheṃ
ṇeha-vaseṇa vivajjiẏa-rajjeṃ  $  "ĕhu ṇara-dehu vahahi kiṃ kajjeṃ"
teṇa caviu "maĩ kira kiṃ pucchahi  $  appāṇaü kira kāĩ ṇa pecchahi
jiha haũ tema tuhu mi maṇĕ mūḍhaü  $  acchahi khandhĕ kalevara-vūḍhaü
paĩ pekkheppiṇu mahu aṇurūvaü  $  maṇĕ pariaḍḍhiu ṇehu garūaü

ghattā:

bho bho maĩ-pamuhahũ ciru jāẏahũ  $  tuhũ rāṇaü savvahu mi pisāẏahũ
      āu dui vi maha-moha-bbhantā  $  hiṇḍahũ gahilaü lou karantā"


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 6:


iẏa vaẏaṇĕhĩ hali-vala-paüma-ṇāmu  $  aïlajjiu siḍhiliẏa-mohu rāmu
sahasā huu viẏasiẏa-kamala-ṇaẏaṇu  $  paricintahũ laggu jiṇinda-vaẏaṇu
jaṃ dukkiẏa-kammaĩ khaẏahŏ ṇei  $  jaṃ avicala-sāsaẏa-suhaĩ dei
"haũ ṇeha-vasaṅgaü pekkhu keva  $  jāṇanto vi acchami mukkhu jema
dhaṇṇaü tihuaṇĕ aṇaraṇṇa-rāu  $  jo chindĕvi mohu muṇindu jāu
dhaṇṇaü dasarahu ciru jāsu jhatti  $  kañcui pekkheppiṇu hua viratti
dhaṇṇaü bharahu vi jeṃ cattu rajju  $  voddahĕṇa vi kiu paraloẏa-kajju
dhaṇṇaü seṇāṇi kiẏantavattu  $  jeṃ muṇĕvi aṇāgaẏa (?) laïu tattu
dhaṇṇī sīẏa vihaẏa-kugaï-pantha  $  ṇa vi diṭṭha jāĕ ehī avattha
dhaṇṇaü haṇuvantu vi jo garūvĕ  $  ṇa vi ṇivaḍiu iẏa-mohandha-kūvĕ
dhaṇṇā lavaṇaṅkusa hari-suā vi  $  je dikkhālaṅkiẏa ṇava-juvā vi

ghattā:

haũ ghaĩ puṇu pāeṇa gaeṇa vi  $  aṇṇu vi lacchīharĕṇa maeṇa vi
      karami kāiṃ vi appa-hiẏattaṇu  $  kahŏ ṇiẏa-kajjĕ ṇa hoi vaḍhattaṇu"


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 7:


puṇu puṇu rahukula-gaẏaṇaẏala-candu  $  paricintaï hiẏavaĕ rāmacandu
"labbhanti kalattaĩ maṇaharāĩ  $  chattaĩ labbhanti sa-cāmarāĩ
labbhaï vahu-vandhava-saẏaṇa-satthu  $  labbhaï aṇāẏa-parimāṇu atthu
labbhanti hatthi raha turaẏa pavara  $  aï-dullahu vohi-ṇihāṇu ṇavara"
pariẏāṇĕvi valu paḍibuddhu eva  $  ṇiẏa-riddhi ve vi darisanti deva
suravahu-saṅgīu suandha-pavaṇu  $  jampāṇa-vimāṇĕhĩ chaṇṇu gaẏaṇu
"ahŏ rahuvaï kiṃ gaẏa-diṇa-suheṇa"  $  teṇa vi pavuttu viẏasiẏa-muheṇa
"ciru puṇṇa-vihūṇahŏ majjhu etthu  $  maṇĕ mūḍhahŏ ṇivisu vi sokkhu ketthu
iẏa maṇuẏa-jammĕ para kusalu tāhã  $  jiṇa-sāsaṇĕ avicala bhatti jāhã

ghattā:

aṇṇu vi ṇisuṇahŏ kahami viseseṃ  $  tāhã kusalu te mukka kileseṃ
      catta-pariggaha vaẏahĩ alaṅkiẏa  $  je jiṇa-pāẏa-mūlĕ dikkhaṅkiẏa"

_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 8:


puṇar avi eva vuttu kākuttheṃ  $  "ke tumhe akkhahŏ paramattheṃ
keṃ kajjeṃ iẏa riddhi pagāsiẏa  $  rivu-sāhaṇahŏ paẏatti viṇāsiẏa"
sarahasu ekku pajampiu suravaru  $  "kiṃ sāmiẏa vīsariẏaü ṇahaẏaru
tujjhu païṭṭhahŏ ciru daṇḍaẏa-vaṇĕ  $  jo allīṇu mahārisi-daṃsaṇĕ
tuha ghariṇiĕ jo lāliu tāliu  $  ṇiẏaẏa-sarīrubbhavu jiha pāliu
sīẏāharaṇĕ samuḍḍĕvi gaẏaṇahŏ  $  jo abbhiḍiu āsi dahavaẏaṇahŏ
jāsu marantahŏ suha-vaḍḍhāriẏa  $  paĩ ṇavakāra pañca uccāriẏa
tujjhu pasāeṃ riddhi-pasaṇṇaü  $  suru māhenda-saggĕ uppaṇṇaü

ghattā:

jo accanta āsi uvaẏāriu  $  bhava-sāẏarĕ paḍantu uddhāriu
    haũ so deu jaḍāi mahāiu  $  paḍiuvaẏāru karevaĕ āiu"


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 9:


to tāva kiẏanta-deu cavaï  $  "kiṃ maĩ vīsariu ṇarāhivaï
jo seṇāvaï taü hontu ciru  $  lallakka-mahāraṇa-saĕhĩ thiru
jo pesiu paĩ sahũ bhāẏarahŏ  $  sattuhaṇahŏ samarĕ kiẏāẏarahŏ
jeṃ veḍhĕvi mahura palamba-bhuu  $  haü lavaṇa-mahaṇṇaü mahuhĕ suu
jasu kevali-pāsĕ ṇirantaraĩ  $  āẏaṇṇĕvi tumha-bhavantaraĩ
pariẏāṇĕvi caü-gaï-bhavaṇa-ḍaru  $  sahasā vaïrāu jāu pavaru
jo paĩ pabhaṇiu "avasaru muṇĕvi  $  vohijjahi maĩ āẏaru kuṇĕvi"
so haũ kiẏa-ghora-tavaccaraṇu  $  māhindĕ jāu suru divva-taṇu
avahiĕ pariẏāṇĕvi hari-maraṇu  $  aṇṇu vi uddhāiu vaïri-gaṇu
iha āẏaü akkhahi kiṃ karami  $  taü savva-paẏāreṃ uvagarami"
teṃ vaẏaṇu suṇeppiṇu cavaï valu  $  "haũ vohiu bhaggu arāi-valu
appaü darisiu riddhīĕ sahũ  $  ṇa pahuccaï eṇa jĕ kāĩ mahu"
iẏa vaẏaṇĕhĩ te parituṭṭha maṇĕ  $  gaẏa saggahŏ suravara ve vi khaṇĕ

ghattā:

puṇu pariharĕvi sou saṅkheveṃ  $  aṭṭhamu vāsueu valaeveṃ
      ṇiẏa-khandhahŏ mahiẏalĕ oẏāriu  $  saraū-sarihĕ tīrĕ saṃkāriu


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 10:

taṃ ḍahĕvi sahattheṃ mahumahaṇu  $  puṇu pabhaṇiu rāmeṃ sattuhaṇu
"laï vaccha sahoẏara rajju karĕ  $  rahu-kula-siri-ṇava-vahu dharahi karĕ
haũ saẏalu pariggahu pariharĕvi  $  tavu lemi tavovaṇu païsarĕvi"
taṃ suṇĕvi cavaï mahurāhivaï  $  "jā tumhahã gaï sā mahu vi gaï"
pariẏāṇĕvi ṇicchaü tahŏ taṇaü  $  avaloiu suu lavaṇahŏ taṇaü
tahŏ sirĕ viṇivaddhu paṭṭu pavaru  $  sahasatti samappiu rajja-bharu
gampiṇu viṇihaẏa-caügaï-ṇisihĕ  $  suvvaẏahŏ pāsĕ cāraṇa-risihĕ
parisesĕvi mohu guṇabbhaïu  $  uppaṇṇa-vohi valu pavvaïu

ghattā:

to givvāṇĕhĩ dunduhi tāḍiẏa  $  kusuma-viṭṭhi gaẏaṇa-ẏalahŏ pāḍiẏa
    surahi-gandha-māruu khaṇĕ ā(?)iu  $  tūra-mahāraü jagĕ jĕ ṇa māiu


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 11:


mellĕvi rāẏa-lacchi viẏasiẏa-muhu  $  ṇiẏa-santāṇĕ ṭhavĕvi ṇiẏa-taṇuruhu
sattuhaṇu vi sa-bhiccu risi jāẏaü  $  vajjajaṅghu ṇiẏa-bhajja-sahāẏaü
laṅkahĕ ṇiẏa-paĕ thavĕvi su-bhūsaṇu  $  sahũ tiẏaḍaĕ pavvaïu vihīsaṇu
ṇiẏa-paü aṅgaẏa-taṇaẏahŏ deppiṇu  $  suggīvu vi thiu dikkha laeppiṇu
tiha ṇala-ṇīla seu sasivaddhaṇu  $  tāru taraṅgu rambhu raïvaddhaṇu
gavaü gavakkhu saṅkhu gaü dahimuhu  $  indu mahindu virāhiu dummuhu
jamvaü raẏaṇakesi mahusāẏaru   $  aṅgaü aṅgu suvelu guṇāẏaru
jaṇaü kaṇaü sasikiraṇu jaẏandharu  $  kundu pasaṇṇakitti velandharu
iẏa avara vi jiṇa-guṇa sumarantā  $  solaha sahasa pahuhũ ṇikkhantā

ghattā:

hari-vala-māẏari-suppaha-pamuhahũ  $  suggaï-gamaṇa-pariṭṭhiẏa-samuhahũ
      pavvaïẏaĩ jagĕ ṇāma-pagāsaĩ  $  juvaïhiṃ sattatīsa sahāsaĩ


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 12:


so rāma-mahārisi vigaẏa-ṇehu  $  chaṇadiṇa-sasahara-kara-dhavala-dehu
uddhariẏa-mahavvaẏa-garua-bhāru  $  maẏa-vaïri-ṇivāraṇu pahaẏa-māru
vāraha-viha-duddhara-tava-ṇiuttu  $  parisaha-parisahaṇu ti-gutti-guttu
giri-siharĕ pariṭṭhiu ekka-jhāṇu  $  savvari-uppāiẏa-avahi-ṇāṇu
pariẏāṇiẏa-hari-uppatti-thāṇu  $  sumariẏa-bhava-bhaẏa-kaẏa-guṇa-ṇihāṇu
vihaḍiẏa-diḍha-dukkiẏa-kamma-pāsu  $  aïkanta-pavara-chaṭṭhovavāsu
viharantu pattu dhaṇa-kaṇaẏa-pavaru  $  sandaṇathali-ṇāmu païṭṭhu ṇaẏaru
tahĩ pārāviu ṇāmiẏa-sireṇa  $  bhattiĕ paḍiṇandi-ṇaresareṇa

ghattā:
tahŏ sura-dunduhi sāhukkāraü  $  gandha-vāu vasu-varisu apāraü
    kusumañjaliĕ samaü vitthariẏaĩ  $  atthakkaĕ pañca vi acchariẏaĩ


_______________________________________________________________


START
PAUMACARIU, Kaṇḍa V, Saṃdhi 88, Kaḍavaka 13:

puṇu pahuhĕ aṇeẏaĩ vaẏaĩ devi  $  taṃ sandaṇathali-paṭṭaṇu evi (?)
viharaï mahiẏalĕ valu muṇivarindu   $  ṇaṃ āsi pahillaü jiṇa-varindu
tava-caraṇu caraï aï-ghoru vīru  $  sahasaüṇu pavaḍḍhaï hiẏaĕ dhīru
gaẏa-māsāhāriu maẏavaï vva  $  savvovari sīẏalu uḍuvaï vva
rasa-rahiu hīṇa-ṇaṭṭāvaü vva  $  para-bhavaṇa-ṇivāsiu paṇṇaü vva
mokkhahŏ aï-ujjaü loddhaü vva  $  paẏaliẏa-maẏa-vindu mahāgaü vva
vahu-diṇĕhĩ bhamĕvi mahiẏalu asesu  $  sampāiu koḍi-silā-paesu
muṇivarahã koḍi jahĩ āsi siddha   $  jā tittha-bhūmi tihuaṇĕ pasiddha
uddhariẏa bhuĕhĩ jā lakkhaṇeṇa  $  tahĕ devi ti-bhāmari takkhaṇeṇa

ghattā:

uvari caḍevi palamviẏa-vāhaü  $  ṇaṃ taruvaru giri-siharĕ sa-sāhaü
     suggīvāi-muṇinda-gaṇesaru  $  thiu jhāẏantu sa ẏa mbhu-jiṇesaru




iẏa pomacariẏa-sese  $  saẏambhuevassa kaha vi uvvarie
tihuaṇa-saẏambhu-raïe  $  rāhava-ṇikkhamaṇa-pavvam iṇaṃ
vandaïāsiẏa-kaïrāẏa-  $  cakkavaï-lahu-aṅgajāẏa-vajjarie
rāmāẏaṇassa sese  $  aṭṭhāsīmo imo saggo

----------  [89. ṇavāsīmo saṃdhi]  ----------


vāẏaraṇa-daḍḍha-kkhandho  $  āgama-aṅgo pamāṇa-viẏaḍa-pao
tihuaṇa-saẏambhu-dhavalo  $  jiṇa-titthe vahaü kavva-bharaṃ




to avahiĕ jāṇĕvi tetthu  $  rāhaü muṇi thiẏaü
accuẏa-saggahŏ sīendu  $  takkhaṇĕ āiẏaü
dhruvakam


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 1:


ṇiẏaẏa-bhavantarāĩ sumareppiṇu  $  jiṇa-dhammahŏ vi pahāu muṇeppiṇu
cintaï takkhaṇĕ accua-suravaï  $  "ĕhu so maĩ maṇĕ jāṇiu rahuvaï
jo maṇuattaṇĕ kantu mahāraü  $  jasu cakkavaï bhāi lahuāraü
so gaü ṇaraẏahŏ ṇeheṃ chaïẏaü  $  ehu vi tahŏ vioĕ pavvaïẏaü
khavaẏa-seḍhi ārūḍhahŏ āẏahŏ  $  tiha karemi iha jhāṇa-sahāẏahŏ
jiha maṇu ṭalaï ṇa hoi pahāṇaü  $  dhavalujjala-vara-kevala-ṇāṇaü
jiha vaïmāṇiu jāẏaï suravaru  $  mittu maṇiṭṭhu majjhu maṇi-gaṇa-dharu
puṇu teṃ sahũ bhamevi ahiṇandĕvi  $  savvaĩ jiṇa-bhavaṇaĩ jagĕ vandĕvi
pañca vi mandara ṇavĕvi surohaĕ  $  jāmi dīvu ṇandīsaru sohaĕ
puttu sumittahĕ ṇaraẏahŏ hontaü  $  āṇĕvi laddha-vohi-sammattaü
puṇu taïlokka-cakka-jasa-bhāmeṃ  $  jampami suha-dukkhaĩ sahũ rāmeṃ"

ghattā:

cintantu ema so deu  $  āu ṇahantarĕṇa
      taṃ koḍi-silā-ẏalu pattu  $  ṇivisabbhantarĕṇa


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 2:


puṇu caü-pāsiu tahĩ viṇu kheveṃ  $  kaü ujjāṇu saẏampaha-deveṃ
jaṃ ṇavalla-pallava-sohillaü  $  jaṃ allalla-phulla-riddhillaü
jaṃ vahu-komala-kompala-phala-dalu  $  jaṃ kala-koila-kula-kiẏa-kalaẏalu
jaṃ sīẏala-malaẏāṇila-cāliu  $  jaṃ cala-mahuliha-valaẏa-vamāliu
jaṃ sāhāra-ṇiẏara-mañjariẏaü  $  jaṃ kusuma-raẏa-puñja-piñjariẏaü
jaṃ suẏa-saẏaĩ(?) su-kiṃsua-bhariẏaü  $  jaṃ vahuviha-vihaṅga-saṃcariẏaü
jaṃ dasa-disi-vaha-pasariẏa-parimalu  $  taru-pabbhārandhāriẏa-mahiẏalu
jaṃ surapura-ujjāṇa-samāṇaü  $  mandara-ṇandaṇa-vaṇa-aṇumāṇaü

ghattā:

tahĩ viẏaṇĕ mahāvaṇĕ rammĕ  $  mantharu ṇāĩ gaü
    suru jāṇaï-rūvu dharevi  $  rāmahŏ pāsu gaü


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 3:


puṇu ṇiẏaḍantarĕ līlaĕ jāĕvi  $  ẽva pavollaï aggaĕ thāĕvi
"viraha-vasaṅgaïẏaĕ sumarantiĕ  $  sagga-paesu asesu bhamantiĕ
ṇiẏa-puṇṇĕhĩ garuehĩ maṇiṭṭhaü  $  vahu-kālahŏ kema vi tuhũ diṭṭhaü
ṇivisu vi sahĕvi ṇa sakkami rāhava  $  de sāiu ṇivvūḍha-mahāhava
piẏa-mahurālāvĕhĩ sammāṇahi  $  kiṃ taveṇa mahu jovvaṇu māṇahi
ṇiccalu pāhāṇu va kiṃ acchahi  $  savaḍammuhu sa-viāru ṇiẏacchahi
laïu pisāeṃ jema alajjiu  $  kālu ma khevahi vattha-vivajjiu

ghattā:
so loẏāhāṇaü ehu  $  saccaü paĩ kiẏaü
    sundaru ṇandantaü jema  $  jo ṇiẏa-ṇiggaẏaü


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 4:


haũ sā sīẏa tuhũ jĕ so rahuvaï  $  eha jĕ pihimi te ji iẏa ṇaravaï
sā ji aüjjhā-ṇaẏari pasiddhī  $  dhaṇa-kaṇa-jaṇa-maṇi-raẏaṇa-samiddhī
rāulu taṃ jĕ te ji haẏa-gaẏa-vara  $  puppha-vimāṇu taṃ jĕ te rahavara
ĕu maĩ-pamuhu savvu anteuru  $  avaïṇṇaü maẏaraddhaẏa ṇaṃ puru
bhuñjahi kāma-bhoẏa hiẏaïcchiẏa  $  chaḍḍahi lacchīhara-dukkhu cciẏa
aṇṇu vi paüma honti aï-dūsaha  $  caü kasāẏa vāvīsa parīsaha
pañca vi indiẏa satta mahabbhaẏa  $  ko visahaï puṇu aṭṭha mahā-maẏa
jiṇa-tavacaraṇu jāi kahŏ cheẏahŏ  $  bhajjevaü kāleṇa vi eẏahŏ

ghattā:

to vari evahĩ jĕ ṇa laggu  $  hāsaü diṇĕhĩ para
    sañjama-bhaṇḍaṇĕ païsevi  $  bhagga aṇeẏa ṇara


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 5:


mahu kāraṇĕ paĩ āsi caḍantaĩ  $  cāvaĩ sāẏara-vajjāvattaĩ
mahu kāraṇĕ sāhasagaï māriu  $  kikkindhesaru ṇiru uvaẏāriu
mahu kāraṇĕ mārui paṭṭhaviẏaü  $  teṃ vajjāuhu raṇĕ ṇiṭṭhaviẏaü
mahu kāraṇĕ koḍi-siluccāiẏa  $  aṇṇu vi āsālī viṇivāiẏa
mahu kāraṇĕ bhaggaü ṇandaṇa-vaṇu  $  ghāiu akkha-kumāru sa-sāhaṇu
mahu kāraṇĕ raẏaṇāẏaru laṅghiu  $  jiu haṃsarahu seu āsaṅghiu
paripesiu aṅgaü mahu kāraṇĕ  $  māriẏa hattha-pahattha mahāraṇĕ
indaï vandhĕvi raṇĕ levāviu  $  ṇārāẏaṇu sattiĕ bhindāviu

ghattā:

mahu kāraṇĕ laṅkā-ṇāhu  $  viṇivāiu samarĕ
teṃ maĩ sahũ rāhavacanda  $  avicalu rajju karĕ


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 6:


taü pekkhantahŏ uvavaṇu gaïẏa  $  jaïẏahũ sahasā haũ pavvaïẏa
taïẏahũ viharantī guṇa-bhariẏā  $  vijjāhara-kaṇṇĕhĩ avaẏariẏā
puṇu tehĩ pavolliu "daẏa karahi  $  darisāvahi amhahũ dāsarahi
jeṃ so bhattāru turiu varahũ  $  paĩ-pamuhaü gampi kīla karahũ"
to etthantarĕ suravaï-kiẏaü  $  ṇāṇālaṅkāra-vihūsiẏaü
dasa-saẏa-saṅkhaü vara-bhāmiṇiu   $  pattaü sa-vilāsaü kāmiṇiu
aṇṇaü maṇaharu gāẏantiẏaü  $  aṇṇaü vīṇaü vāẏantiẏaü
aṇṇaü caüdisĕhĩ ṇaḍantiẏaü  $  sa-kaḍakkha diṭṭhi paẏaḍantiẏaü
kuṅkuma-caccikka karantiẏaü  $  aṇṇaü thaṇaharu darisantiẏaü

ghattā:

to vianti(?mbhi)u ṇimmala-jhāṇu  $  haẏa-parisaha-vaïri
      thiu ṇiccalu rāmu muṇindu  $  ṇāvaï meru-giri


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 7:


jaṃ kema vi duriẏa-khaẏaṅkarāsu  $  maṇu ṭaliu ṇa rāhava-muṇivarāsu
taṃ māha-māsĕ siẏa-pakkhĕ pavarĕ  $  vārasi-diṇĕ ṇisihĕ caüttha-paharĕ
caü-ghāi-kamma-jiṇiẏāvasāṇu  $  uppaṇṇu samujjalu parama-ṇāṇu
khaṇĕ kevala-cakkhuhĕ jāu saẏalu  $  gopaẏa-samu loẏāloẏa-jualu
sahasā caü-deva-ṇikāu āu  $  aï-garua-vihūiĕ amara-rāu
kiẏa bhattiĕ vandaṇa jā 'ṇavajja  $  vara kevala-ṇāṇuppatti-pujja
to tāva saẏampaha-ṇāmu evi  $  sīendu kevalaccaṇa karevi
ṇaviuttamaṅgu so bhaṇaï eva  $  "maĩ tumhahĕ aṇṇāṇeṇa deva

ghattā:

"jo aviṇaẏa-vanteṃ suṭṭhu  $  guru avarāha kiẏa
    te saẏala khamejjahi sigghu  $  tihuaṇa-jaṇa-ṇamiẏa"


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 8:


appāṇaü garahĕvi saẏa-vāraü  $  kaha vi khamāvĕvi rāmu bhaḍāraü
puṇu puṇu vandaṇa-hatti kareppiṇu  $  somittihĕ guṇa-gaṇa sumareppiṇu
paḍivohaṇahĩ paẏaṭṭu saẏampahu  $  laṅghĕvi paḍhama-ṇaraü raẏaṇappahu
puṇu aïkamĕvi puḍhavi-sakkarapahu  $  sampāiu khaṇeṇa vāluppahu
tetthu ko vi kaṇu jiha kaṇḍijjaï  $  kŏ vi puṇu rukkhu jeva khaṇḍijjaï
kŏ vi sarasucchu jema pīlijjaï  $  tilu tilu karavattĕhĩ kappijjaï
kŏ vi vali jiha dasa-disu ghallijjaï  $  kŏ vi maẏagala-dantĕhĩ pellijjaï
kŏ vi piṭṭijjaï vajjhaï muccaï  $  kŏ vi loṭṭijjaï rujjhaï luñcaï
kŏ vi puṇu ḍajjhaï rajjhaï sijjhaï  $  kŏ vi ṇaru chijjaï chajjaï vijjhaï
kŏ vi mārijjaï khajjaï pijjaï  $  kŏ vi cūrijjaï puṇu mūrijjaï
kŏ vi paülijjaï ko vi vali dijjaï  $  ko vi dalijjaï ko vi malijjaï
ko vi kaṇaï kandaï dhāhāvaï  $  ko vi puvva-riu ṇiĕvi padhāvaï

ghattā:

tahĩ samvukkeṃ hammantu  $  ghorāruṇa-ṇaẏaṇu
      gaẏa-pāṇi-savanta-sarīru  $  dīsaï dahavaẏaṇu


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 9:


puṇu samvukumārahŏ samaü teṇa  $  vollijjaï jhatti surāhiveṇa
"re re khala-bhāvaṇa asura pāva  $  āḍhattu kāĩ ĕu duṭṭha-bhāva
ajja vi durāsa uvasamu ṇa hoi  $  duhu pattaü aṇṇu ji ṇāĩ koi
kūrattaṇu muĕ karĕ vimala-cittu"  $  taṃ ṇisuṇĕvi ṇaṃ amieṇa sittu
uvasama-bhāvahŏ samvukku ḍhukku  $  puṇu puṇu vi pavohaï sīẏa-sakku
to ṇavari vimāṇovari ṇievi  $  lakkhaṇa-rāvaṇa pucchanti ve vi
"ko tuhũ keṃ kajjeṃ etthu āu"  $  vihaseppiṇu akkhaï amara-rāu
"haũ sā ciru hontī jaṇaẏa-dhīẏa  $  jā rāvaṇa paĩ avaharĕvi ṇīẏa
jā mattĕ sāra rāmā-ẏaṇāsu  $  jā jama-diṭṭhi va ṇisiẏara-jaṇāsu
tava-caraṇa-pahāveṃ jāẏa indu  $  aṇṇu vi dikkhaṅkiu rāmacandu
tahŏ koḍi-silāẏalĕ ṇāṇu jāu  $  haũ puṇu tumhahã vohaṇahã āu

ghattā:

mahu kāraṇĕ vihi mi jaṇehĩ  $  jāĩ mahantāĩ
      bhava-sāẏarĕ koha-vaseṇa  $  dukkhaĩ pattāĩ


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 10:


kohu mūlu savvahũ vi aṇatthahũ  $  kohu mūlu saṃsārāvatthahũ
kohu viṇāsa-karaṇu daẏa-dhammahŏ  $  kohu jĕ mūlu ghora-dukkammahŏ
kohu jĕ mūlu jaga-ttaẏa-maraṇahŏ  $  kohu jĕ mūlu ṇaraẏa-païsaraṇahŏ
kohu jĕ vaïriu savvahŏ jīvahŏ  $  teṃ kajjeṃ ahŏ hari-dahagīvahŏ
kohu visajjahŏ visama-sahāvahŏ  $  avaropparu mittattaṇu bhāvahŏ"
taṇ ṇisuṇĕvi iẏa vaẏaṇāṇantarĕ  $  tiṇṇi vi te uvasamiẏa khaṇantarĕ
"kiṃ daẏa-dhammĕ ṇa kiẏa dihi taïẏahũ  $  āsi laddhu maṇuattaṇu jaïẏahũ
hā hā kāĩ pāu kiu vaḍḍaü  $  jeṃ sampāiẏa duhu evaḍḍaü

ghattā:

tuhũ para dhaṇṇaü jiẏa-loẏaĕ  $  jeṃ chaṇḍiẏa ku-maï
     jiṇa-vaẏaṇāmaẏa-paripīẏaü  $  jāu surāhivaï"

_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 11:


to parivaḍḍhiẏa maṇĕ kāruṇṇeṃ  $  vāsaveṇa duvvaṅkura-vaṇṇeṃ
sadda-paramparāĕ mambhīsiẏa  $  "ehu ehu" ālāva pabhāsiẏa
"laï vaṭṭaï etthahŏ uddhārami  $  duggaï-duttara-taḍiṇihĕ tārami
viṇṇi vi jaṇa sahasā solahamaü  $  saggu parāṇami accua-ṇāmaü"
ẽva bhaṇevi lei kira jāvahĩ  $  loṇiu jema vilĕvi gaẏa tāvahĩ
jalaṇeṃ tuppu jema tiha tāviẏa  $  aï-dugejjha dappaṇa-chāẏa va thiẏa
savvovāẏahĩ bhaggāṇandeṃ  $  kema vi levi ṇa sakkiẏa indeṃ
aha jahĩ jeṇa jeva pāvevaü  $  suhu va duhu va tihuaṇĕ bhuñjevaü
taṃ samatthu ko viṇivārevaĕ  $  kāsu satti parirakkha karevaĕ
puṇu vahu-dukkhāṇala-santattā  $  ve vi cavanti eva vevantā

ghattā:

"uvaesu daẏāvara kiṃ pi  $  kahĕ givvāṇa-vaï
      jeṃ puṇu vi ṇa pāvahũ eha  $  bhīsaṇa ṇaraẏa-gaï"


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 12:


teṇa vi pavuttu "jaï karahŏ vaẏaṇu  $  to lehu turiu sammatta-raẏaṇu
jaṃ paramuttamu tihuaṇĕ pasiddhu  $  aï-dullahu puṇṇa-pavittu suddhu
jaṃ kamma-mahaṇu kallāṇa-tattu  $  duṇṇeu abhavvahã bhava-bhaẏantu
jaṃ kahiu parama-titthaṅkarehĩ  $  paripujjiu sura-ṇara-visaharehĩ
jaṃ sundaru kāleṃ vohi dei  $  sāsaẏa-siva-thāṇu pahāṇu ṇei"
iẏa-vaẏaṇĕhĩ dūrujjhiẏa-bhaehĩ  $  sammattu vihi mi paḍivaṇṇu tehĩ
gaü sīẏā-hari vi sa-saṅku tetthu  $  valaeu sa-kevala-ṇāṇu jetthu
samasaraṇabbhantarĕ païsarevi  $  bhattiĕ puṇu puṇu vandaṇa karevi

ghattā:

vollaṇahũ laggu "mahu hohi  $  paramesara-saraṇu
    tiha karĕ parichindami(?)  $  jema jarā-maraṇu


_______________________________________________________________


START
PAUMACARIU, Kaṇḍa V, Saṃdhi 89, Kaḍavaka 13:


tuhũ para ekku viẏaḍḍhu viẏaḍḍhahũ  $  sūrahũ sūru guṇaḍḍhu guṇaḍḍhahũ
ṇāṇa-mesavāhaṇĕṇa bhaẏāvaṇu  $  jeṇa daḍḍhu bhava-caügaï-kāṇaṇu
uttama-lesa-tisūleṃ duddharu  $  jeṃ kiu moha-vaïri saẏa-sakkaru
diḍha-mahanta-vaïraggahŏ pāsiu  $  jeṇa ṇeha-ṇāmu vi ṇiṇṇāsiu
aṇṇu vi eu kāĩ taü juttaü  $  siva-paü ekkeṃ jaï vi viḍhattaü
to vi kiṃ maĩ muĕvi jāijjaï  $  āvami jema haü mi taha kijjaï"
pabhaṇaï muṇivarindu "suṇĕ sundara  $  dūrĕ pamāẏahi rāu purandara
jiṇĕhĩ pagāsiu mokkhu vi-rāẏahŏ  $  kamma-vandhu diḍhu hoi sa-rāẏahŏ"

ghattā:

iẏa-vaẏaṇĕhĩ vimala-maṇeṇa  $  añjali-uḍa-juĕhĩ
    sīendeṃ rāma-muṇindu  $  ṇamiu sa ẏa mbhu ĕhĩ




iẏa-pomacariẏa-sese  $  saẏambhuevassa kaha vi uvvarie
tihuaṇa-saẏambhu-raïe  $  vala-ṇāṇuppatti-pavvam iṇaṃ
iẏa ettha mahākavve  $  vandaïāsiẏa-saẏambhu-taṇaẏa-kae
rāmāẏaṇassa sese  $  eso saggo ṇavīsamo


----------  [90. ṇavaïmo saṃdhi]  ----------


tihuaṇa-saẏambhu-dhavalassa  $  ko guṇe vaṇṇiuṃ jae taraï
vāleṇa vi jeṇa saẏambhu-kavva-bhāro samuvvūḍho




puṇar avi suravaï āhāsaï  $  "jo tava-sañjama-ṇiẏama-juu
paramesara kahĕ saṅkhevĕṇa  $  dasaraha-rāṇaü ketthu huu
dhruvakaṃ


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 1:


aṇṇu vi paĩ lakkhiẏa suddha-maï  $  kahĕ lavaṇaṅkusaha mi kavaṇa gaï
kā jaṇaẏahŏ kaṇaẏahŏ kekkaẏahĕ  $  kā avarāiẏahĕ su-suppahahĕ
kā lakkhaṇa-māẏahĕ kekkaẏahĕ  $  kā bhāmaṇḍalahŏ cāru-maïhĕ"
akkhaï kevali sura-ṇamiẏa-paü  $  "dasarahu terahamaü saggu gaü
paramāu vīsa sāẏaraĩ jahĩ  $  jaṇaü vi kaṇaü vi uppaṇṇu tahĩ
parimāṇu jetthu āhuṭṭha kara  $  avara vi aṇeẏa tahĩ jāẏa ṇara
avarāiẏa-kekkaẏa-suppahaü  $  kaïkaï-sahiẏaü parisaha-sahaü
aṇṇaü vi ghora-tava-tattiẏaü  $  savvaü devattaṇu pattiẏaü


ghattā:

je puvva-jammĕ taü ṇandaṇa  $  viṇṇi vi tihuaṇĕkka-vijaï
    lavaṇaṅkusa-ṇāmālaṅkiẏa  $  tahũ hosaï pañcamiẏa gaï


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 2:


ṇandaṇa-vaṇa-bhūsiẏa-kandarahŏ  $  dāhiṇa-disāĕ giri-mandarahŏ
kuru-bhūmihĕ bhāmaṇḍalu vi huu  $  palla-ttaẏa-āu-pamāṇa-juu
pucchiu suravaïṇa "keṇa phalĕṇa"  $  "āẏaṇṇahi" taṃ pi vuttu valĕṇa
ujjhahĕ ciru kulavaï pavara-bhuu  $  maẏariĕ maṇiṭṭha-mehaliẏa-juu
vajjaẏa-ṇāmaṅkiu tahu taṇaü  $  ṇiẏa-dhaṇa-sampattiĕ jiẏa-dhaṇaü
ṇivvāsiẏa sīẏa muṇevi khaṇĕ  $  so cintāviẏaü sa-sou maṇĕ
"sā divvĕhĩ guṇĕhĩ alaṅkariẏa  $  somāla-deha aï-sundariẏa
vara-rūveṃ siri-devaẏahĕ ṇiha  $  kā 'vattha pekkhu vaṇĕ patta kiha

ghattā:

vaïrāu taṃ jĕ teṃ bhāvĕvi  $  putta-kalattaĩ pariharĕvi
    dui-muṇihĕ pāsĕ tavu laïẏaü  $  muṇi-suvvaẏa-jiṇu maṇĕ dharĕvi


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 3:


tāsu asoẏa-tilaẏa dui ṇandaṇa  $  jaṇaṇa-ṇeha-kiẏa-guru-akkandaṇa
sahũ kantĕhĩ vaïrāeṃ laïẏā  $  tĕ vi dui-muṇihĕ pāsĕ pavvaïẏā
vahu-divasahĩ taü ghoru karantā  $  paramāgama-juttiĕ viharantā
tamvacūḍa-puravaru gaẏa attiĕ  $  tiṇṇi vi gaẏa jiṇa-vandaṇa-hattiĕ
tāva 'ggaĕ vāluẏa-raẏaṇāẏaru  $  dīsaï ṇaraü va duggama-duttaru
tavaṇa-tatta-vālua-ṇivahālaü  $  maṇu sappurisahŏ ṇāĩ visālaü
so kaha kaha vi dukkhu āsaṅghiu  $  siddhĕhĩ bhava-saṃsāru va laṅghiu

ghattā:

te tiṇṇi vi jaṇa muṇi-puṅgava  $  ṇiṇṇāsiẏa-duṭṭhaṭṭha-maẏa
    vajjaẏa-asoẏa-tilaesara  $  joẏaṇāĩ pañcāsa gaẏa


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 4:

to ghaṇa-ghaṇa-ghororāli dintu  $  suradhaṇu-paīha-ṇaṅgūlavantu
aï-dhavala-valāẏā-panti-dāḍhu  $  jaladhārā-dhoraṇi-kesarāḍhu
osāriẏa-sūrāẏava-kuraṅgu  $  ṇiddāriẏa-gimbha-mahā-maẏaṅgu
harivara-varahiṇa-rava-ruñjamāṇu  $  phullanta-ṇīma-ṇaharĕhĩ samāṇu
jala-pūriẏa-taḍiṇi-pavāha-calaṇu  $  vāvī-talāẏa-sara-ṇiẏara-savaṇu
pacalanta-mahaddaha-runda-vaẏaṇu  $  duttāra-khaḍḍa-vicchiḍḍa-ṇaẏaṇu
cala-vijju-lalāviẏa-dīha-jīhu  $  sampāiu vāsāratta-sīhu

ghattā:

taṃ pekkhĕvi ṇiru āsaṇṇaü  $  viẏaṇĕ mahā-vaṇĕ bhaẏa-rahiẏa
   vaḍa-pāẏava-mūlĕ su-vitthaĕ  $  tiṇṇi vi jogu laevi thiẏa


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 5:


tahĩ avasarĕ sirimāliṇi-kanteṃ  $  ujjhāuri gaẏaṇaṅgaṇĕ janteṃ
jaṇaẏahŏ ṇandaṇeṇa vikkhāeṃ  $  pekkhĕvi cintiu viṇaẏa-sahāeṃ
ĕu mahantu accariu maṇohara  $  kahĩ vāluẏa-samuddu kahĩ muṇivara
kahĩ bhava-pahu kahĩ siddha-bhaḍārā   $  kahĩ a-ṇiuṇu kahĩ guṇa-garuārā
kahĩ desiu kahĩ vara-ṇihi-raẏaṇaĩ  $  kahĩ dujjaṇu kahĩ sundara-vaẏaṇaĩ
kahĩ duggandha-raṇṇu kahĩ mahuẏara  $  kahĩ maha-ṇaraẏa-bhūmi kahĩ suravara
dūrabhavvu kahĩ kahĩ su-pahāṇaĩ  $  tava-caritta-vaẏa-daṃsaṇa-ṇāṇaĩ
aha jāṇiẏa-kaṅkālāsaṇṇā  $  mahu puṇṇodaeṇa sampaṇṇā"

ghattā:

ĕu bhāmaṇḍalĕṇa viẏappĕvi  $  accāsaṇṇaü paẏa-paüru
    vara-vijjā-valĕṇa sa-desaü  $  kiu māẏāmaü parama-puru


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 6:


ṇimmiẏāĩ viulaĩ a-pamāṇaĩ  $  thāmĕ thāmĕ maṇahara-ujjāṇaĩ
thāmĕ thāmĕ dhaṇa-kaṇa-jua-ṇaẏaraĩ  $  goṭṭhaĩ gohaṇa-gorasa-paüraĩ
thāmĕ thāmĕ jiṇahara-devaülaĩ  $  ḍimbhaĩ ṇāĩ mahacchuha-vahulaĩ
thāmĕ thāmĕ vahu-gāma purovama  $  thāmĕ thāmĕ ārāma maṇorama
thāmĕ thāmĕ pokkharaṇiu saravara  $  vāvī-kūva-talāẏa laẏāhara
thāmĕ thāmĕ ṇimmala ṇiru ṇīraĩ  $  mahiẏa-sasāha-sisira-ghiẏa-khīraĩ
thāmĕ thāmĕ sāliu phala-sāraü  $  ikkhu-mahārasu aï-guliẏāraü
thāmĕ thāmĕ jaṇa-ṇaẏaṇāṇandaṇu  $  bhaviẏa-lou jiṇavara-kaẏa-vandaṇu

ghattā:

taṃ karĕvi eva ṇivisaddhĕṇa  $  cariẏā-gaẏa khama-dama-darisi
    saddhāi-guṇālaṅkariĕṇa  $  teṃ bhuñjāviẏa parama risi


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 7:


jiha te tiha avara vi vahu-desahĩ  $  duggama-dīva-samudduddesahĩ
bharaha-pamuha-khettĕhĩ giri-vivarĕhĩ  $  kāṇaṇehĩ jiṇa-titthĕhĩ pavarĕhĩ
ṇijjaṇa-ṇippāṇiẏa-dupavesĕhĩ  $  muṇi pārāviẏa visama-pavesĕhĩ
teṇa phaleṇa marevi sa-kantaü  $  uttama-bhoga-bhūmi sampattaü
tahĩ acchaï jaṇa-ṇaẏaṇa-maṇoharu  $  tuha keraü cira-paḍhama-sahoẏaru
daṇḍa-saṭṭhi-saẏa-taṇu-parimāṇaü  $  tiṇṇi-palla-paramāu-samāṇaü
taṇ ṇisuṇevi vaẏaṇu siẏa-indeṃ(?)  $  puṇu vi papucchiu guru-āṇandeṃ
"ṇārāẏaṇu dasa-kandharu dummaï  $  veṇṇi vi jaṇa sampāiẏa duggaï

ghattā:

duriẏahŏ avasāṇĕ viṇiggĕvi  $  kahĕ kiṃ hosaï mahumahaṇu
    ko haü mi bhaḍārā hosami  $  ko hoesaï dahavaẏaṇu"


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 8:


taṃ ṇisuṇĕvi kevala-ṇāṇa-dharu  $  pabhaṇaï sīrāuhu muṇi-pavaru
"āẏaṇṇahi puvveṃ suragirihĕ  $  jaga-pāẏaḍa-vijaẏāvaï-purihĕ
sammatta-dhīra-avalamviẏahŏ  $  hosanti suṇanda-kuḍumviẏahŏ
rohiṇihĕ gabbhĕ diḍha-kaḍhiṇa-bhua  $  to aruhadāsa-risidāsa sua
vahu-kāleṃ vaẏa-guṇa-ṇiẏama-dhara  $  hosanti surālaĕ puṇu amara
tetthahŏ cavevi ṇimmala-viulĕ  $  hosanti paḍīvā tahĩ jĕ kulĕ
darisāviẏa caüviha-dāṇa-guṇu  $  hari-khettĕ ve vi hosanti puṇu
tetthahŏ vi pīẏa-jiṇa-dhamma-rasa  $  hosanti saṇaẏa-kumārĕ tiẏasa

ghattā:

sāẏaraĩ satta suhu bhuñjĕvi  $  cavaṇu kareppiṇu surapurihĕ
    hosanti paḍīvā veṇṇi vi  $  tāhĕ jĕ vijaẏāvaï-purihĕ


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 9:


jasa-dhaṇahŏ kumāra-kitti-pahuhĕ  $  gabbhabbhantarĕ lacchī-vahuhĕ
hosanti maṇiṭṭha pahāṇa suẏa  $  jaẏakanta-jaẏappaha-ṇāma-jua
tahĩ dharĕvi ghora-tava-bhāra-dhura  $  sattamaĕ saggĕ hosanti sura
tahĩ kālĕ saẏala-ṇihi-raẏaṇavaï  $  tuhũ bharahĕ havesahi cakkavaï
lantava-saggahŏ cavevi vivuha   $  hosanti ve vi taü aṅgaruha
ṇāmeṃ indarahambhoẏaraha  $  tiẏasahã vi raṇaṅgaṇĕ duvvisaha
raẏaṇatthalĕ ṇaẏarĕ rajju karĕvi  $  pacchaĕ puṇu duddharu taü carĕvi
pāvĕvi samāhi tuhũ vimala-maṇu  $  hoesahi vejaẏantĕ sumaṇu
indarahu vi jo ciru dahavaẏaṇu  $  jeṃ vasikiu ṇīsesu vi bhavaṇu

ghattā:

sŏ maṇuattaṇĕ devattaṇĕhĩ  $  kaïhi mi bhavĕhĩ bhavevi ṇaru
      aṭṭhaviha-kamma-viṇivāraṇu  $  hosaï kāleṃ titthaẏaru


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 10:


ahaminda-mahāsuhu aṇuhavĕvi  $  vara-vaïjaẏanta-saggahŏ cavĕvi
puṇu gaṇaharu hosahi tāsu tuhũ  $  tahĩ kālĕ lahesahi mokkha-suhu
ambhoẏaraho vi jŏ āsi hari  $  ṇāmeṇa ji jasu kampanti ari
so bhamĕvi cāru jammantaraĩ  $  bhāviẏa-jiṇadhamma-ṇirantaraĩ
puvvavidehĕ pukkhara-dīvĕ varĕ  $  hosaï saẏavattajjhaẏa-ṇaẏarĕ
bharahesara-saṇṇihu cakkaharu  $  puṇu hosaï titthahŏ titthaẏaru
ṇāṇa-maruḍḍāviẏa-kamma-raü  $  jāesaï vara-ṇivvāṇa-paü

ghattā:

volīṇĕhĩ sattĕhĩ varisĕhĩ  $  gamaṇu karesami haü mi tahĩ
    bharahesa-pamuha vahu-muṇivara  $  avicala-suhu ṇivasanti jahĩ"


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 11:


suṇĕvi bhavissa-kāla-bhava-vaïẏaru  $  puṇu puṇu paṇavĕvi halaharu muṇivaru
appaü so sīendu paṇindaï  $  garahaï maṇu jiṇa-bhavaṇaĩ vandaï
titthaṅkara-tava-caraṇuddesaĩ  $  kevala-ṇāṇuggamaṇa-paesaĩ
divva-jjhuṇi-ṇivvāṇa-ṇivesaĩ  $  añcĕvi pujjĕvi ṇavĕvi asesaĩ
suṭṭhu visāla tuṅga sakkandara  $  khaṇĕ pariañcĕvi pañca vi mandara
puṇu gampiṇu ṇandīsara-dīvahŏ  $  thui karevi taïlokka-paīvahŏ
kuru-bhūmihĕ ciru bhāi gavesĕvi  $  bhāmaṇḍalu sa-kantu saṃbhāsĕvi
gaü rāhava-guṇa-gaṇa-aṇurāiu  $  sarahasu accua-saggu parāiu

ghattā:

tahĩ suha-bhāvaṇa-saṃjuttaü  $  amara-sahāsĕhĩ pariẏariu
    ṇiẏa-līlaĕ sīẏā-suravaï  $  saĩ accharahĩ ramantu thiu


_______________________________________________________________


START
PAUMACARIU, Kaṇḍa V, Saṃdhi 90, Kaḍavaka 12:


lavaṇaṅkusa vi ve vi vahu-divasĕhĩ  $  ṇāṇuppaṇṇa ṇamiẏa vara-tiẏasĕhĩ
kaẏa-kamma-kkhaẏa ṇāṇā-taruvarĕ  $  gaẏa ṇivvāṇahŏ pāvā-mahiharĕ
vahu-kāleṃ puṇu indaï-muṇivaru  $  ṇiẏa-taṇu teohāmiẏa-diṇaẏaru
deula-vīḍhiāĕ vara-sattaü  $  ṇāṇuppāĕvi ṇivvui pattaü
jiha so tiha aṇanta-suha-thāṇahŏ  $  gaü ghaṇavāhaṇo vi ṇivvāṇahŏ
jasu keraü ajja vi ahiṇandaï  $  lou meharahu titthu pavandaï
kumbhaẏaṇṇu puṇu sāsaẏa-sokkhahŏ  $  so vi vaḍahĕ kheḍḍahĕ gaü mokkhahŏ

ghattā:

gaü rahuvaï kaïhi mi divasĕhĩ  $  tihuaṇa-maṅgalagārāhŏ
     ajarāmara-pura-paripālahŏ  $  pāsu sa ẏa mbhu-bhaḍārāhŏ




iẏa pomacariẏa-sese  $  saẏambhuevassa kaha vi uvvarie
tihuaṇa-saẏambhu-raïe  $  rāhava-ṇivvāṇa-pavvam iṇaṃ
vandaïāsiẏa-tihuẏaṇa-  $  saẏambhu-pariviraïẏammi maha-kavve
pomacariẏassa sese  $  saṃpuṇṇo ṇavaïmo saggo



pomacariẏaṃ samattaṃ

praśastigāthāḥ

siri-vijjāhara-kaṇḍe saṃdhīo honti vīsa-parimāṇā  $  ujjhā-kaṇḍammi tahā vāvīsa muṇeha gaṇaṇāe
caüdaha sundara-kaṇḍe ekkāhiẏa-vīsa jujjha-kaṇḍe ẏa  $  uttara-kaṇḍe teraha sandhīo ṇavaï savvāu



tihuaṇa-saẏambhu ṇavaram ekko kaïrāẏa-cakkiṇuppaṇṇo  $  paümacariẏassa cūlāmaṇi vva sesaṃ kaẏaṃ jeṇa
kaïrāẏassa vijaẏa-sesiẏassa vitthārio jaso bhuvaṇe  $  tihuaṇa-saẏambhuṇā pomacariẏa-seseṇa ṇisseso
tihuaṇa-saẏambhu-dhavalassa ko guṇe vaṇṇiuṃ jae taraï  $  vāleṇa vi jeṇa saẏambhu-kavva-bhāro samuvvūḍho
vāẏaraṇa-daḍha-kkhandho āgama-aṅgo pamāṇa-viẏaḍa-pao  $  tihuaṇa-saẏambhu-dhavalo jiṇa-titthe vahaü kavva-bharaṃ



caümuha-saẏambhuevāṇa vāṇiẏatthaṃ acakkhamāṇeṇa  $  tihuaṇa-saẏambhu-raïẏaṃ pañcamicariẏaṃ mahacchariẏaṃ
savve vi suā pañjara-sua vva paḍhiẏakkharāĩ sikkhanti  $  kaïrāẏassa suo puṇa suẏa vva sui-gabbha-sambhūo
tihuaṇa-saẏambhu jaï ṇa hontu (?) ṇandaṇo siri-saẏambhudevassa  $  kavvaṃ kulaṃ kavittaṃ to pacchā ko samuddharaï
jaï ṇa huu chandacūḍāmaṇissa tihuaṇa-saẏambhu lahu-taṇao  $  to paddhiḍaẏā-kavvaṃ siri-pañcami ko samāreu
savvo vi jaṇo geṇhaï ṇiẏa-tāẏa-viḍhatta-davva-santāṇaṃ  $  tihuaṇa-saẏambhuṇā puṇu gahiẏaṃ sukaïtta-santāṇaṃ
tihuaṇa-saẏambhum ekkaṃ mottūṇa saẏambhu-kavva-maẏaraharo  $  ko taraï gantum antaṃ majjhe ṇissesa-sīsāṇaṃ


iẏa cāru pomacariẏaṃ saẏambhueveṇa raïẏaṃ(ẏama?) samattaṃ  $  tihuaṇa-saẏambhuṇā taṃ samāṇiẏaṃ parisamattam iṇaṃ
"ceṣṭitam ayanaṃ caritaṃ karaṇaṃ cāritram ity amī yac-chabdāḥ  $  paryāyā rāmāyaṇam ity uktaṃ tena ceṣṭitaṃ rāmasya
vācayati śruṇoti janas tasyāyur vṛddhim īyate puṇyaṃ ca  $  ākṛṣṭa-khaṅga-hasto ripur api na karoti vairam upaśamam eti"



māura-sua-sirikaïrāẏa-taṇaẏa-kaẏa-pomacariẏa-avasesaṃ  $  saṃpuṇṇaṃ saṃpuṇṇaṃ vandaïo lahaï saṃpuṇṇaṃ
goinda-maẏaṇa-suẏaṇanta-viraïẏaṃ vandaï-paḍhama-taṇaẏassa  $  vacchalladāĕ tihuaṇa-saẏambhuṇā raïẏaṃ (?) mahappaẏaṃ
vandaïẏa-ṇāga-siripāla-pahui-bhavvaẏaṇa-gaṇa-samūhassa  $  ārogatta-samiddhī-santi-suhaṃ hou savvassa
satta-mahāsaggaṅgī ti-raẏaṇa-bhūsā su-rāmakaha-kaṇṇā  $  tihuaṇa-saẏambhu-jaṇiẏā pariṇaü vandaïẏa-maṇa-taṇaẏaṃ







